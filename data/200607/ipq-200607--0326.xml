<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200607--0326">
  <teiHeader>
    <fileDesc>
      <titleStmt>
        <title>Livskraftiga vargstammar</title>
        <author>Johansson, Wiwi-Anne (v)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Livskraftiga vargstammar till Eskil Erlandsson (c), jordbruksminister om Livskraftiga vargstammar</title>
          <idno type="rdwebb">GU10326</idno>
          <ref type="dokument_url_text">http://data.riksdagen.se/dokument/GU10326/text</ref>
          <ref type="dokument_url_html">http://data.riksdagen.se/dokument/GU10326</ref>
          <ref type="dokumentstatus_url_xml">http://data.riksdagen.se/dokumentstatus/GU10326</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-UhKXyeGqJBzFW5wSyeoGMt</idno>
            <persName>Wiwi-Anne Johansson</persName>
            <state ref="unknown" type="partyAffiliation">
              <desc>V</desc>
            </state>
          </person>
          <person gender="man">
            <idno>i-B471TcSCwHNHrNRk1EdJek</idno>
            <persName>Eskil Erlandsson</persName>
            <state ref="unknown" type="partyAffiliation">
              <desc>C</desc>
            </state>
          </person>
          <person gender="man">
            <idno>i-B471TcSCwHNHrNRk1EdJek</idno>
            <persName>Eskil Erlandsson</persName>
            <state ref="unknown" type="partyAffiliation">
              <desc>C</desc>
            </state>
          </person>
        </listPerson>
      </particDesc>
      <correspDesc>
        <correspAction type="sent" xml:id="i-NAPvdFC8Z5WMftAUJ4Rm6D" corresp="i-UhKXyeGqJBzFW5wSyeoGMt">
          <date when="2007-02-19"/>
        </correspAction>
        <correspAction type="received" xml:id="i-KGJQfCd2U6VTdq7GjXkRj2" corresp="i-B471TcSCwHNHrNRk1EdJek">
          <date when="2007-02-20"/>
        </correspAction>
        <correspAction type="answered" xml:id="i-3ScoZBXAN5FrPhr8xVEMFe">
          <date when="2007-02-26"/>
        </correspAction>
        <correspAction type="answered" xml:id="i-REGCREUUM9E4uH2o9yGohG" corresp="i-B471TcSCwHNHrNRk1EdJek">
          <date when="2007-02-26"/>
        </correspAction>
        <correspContext corresp="i-REGCREUUM9E4uH2o9yGohG">
          <ref type="record" target="prot-200607--067">Riksdagens protokoll 2006/07:67 Måndagen den 26 februari</ref>
          <ref type="recordSection" target="unsetDivId">6 § Svar på interpellation 2006/07:326 om livskraftiga vargstammar</ref>
        </correspContext>
      </correspDesc>
    </profileDesc>
  </teiHeader>
  <text>
    <body>
      <div type="ipqHeader">
        <div type="ipqTitle">
          <p xml:id="i-CFWfjYRXVgcy7n5t7hxV9N">
            Interpellation 2006/07:326 Livskraftiga vargstammar av Wiwi-Anne
            Johansson (v) till jordbruksminister Eskil Erlandsson (c)
          </p>
        </div>
        <div type="ipqSubmissionInfo">
          <p xml:id="i-AhtH7igo8UkxoxmhuNuakz">
            den 19 februari
          </p>
        </div>
      </div>
      <div type="ipqBody">
        <div type="ipContext">
          <p xml:id="i-9SnvHf4dYrpx6VLZAj3VL3">
            Människans aktiviteter belastar jorden i så hög utsträckning
            att ekosystemens förmåga att försörja framtida generationer inte
            längre kan tas för given. Fler arter dör ut än någonsin tidigare
            i jordens historia. Enligt ny omfattande internationell forskning,
            Millennium Ecosystem Assessment, är nära två tredjedelar av jordens
            ekosystemtjänster på väg att förstöras eller utnyttjas på ett
            ohållbart sätt. Ekosystemtjänster är de förhållanden och processer
            genom vilka ekosystem ger förutsättningar för och underhåller
            mänskligt liv, exempelvis fotosyntes, nybildning av matjord, pollinering
            och erosionskontroll. Tyvärr har vi tagit dessa naturens tjänster
            för givna vilket resulterat i bristfällig skötsel av ekosystem
            och deras biologiska mångfald.
          </p>
          <p xml:id="i-3onxmVAWRXSKu7xJQEWZUf">
            De stora rovdjuren är toppredatorer och står överst i näringskedjan.
            Därmed har de en viktig roll i ekosystemet. Ny forskning visar
            att rovdjurens betydelse för biologisk mångfald är mycket större
            än vad man tidigare trott. När en toppredator dör ut kan det få
            ett helt ekosystem att kollapsa, speciellt om artrikedomen är
            låg (till exempel Borrvall, Biodiversity and Species Extinctions
            in Model Food Webs 2006). När vargen fördrevs av människan i exempelvis
            den amerikanska nationalparken Yellowstone betades växtligheten
            ned av hjortdjur och hela ekosystemet förändrades. Sedan vargen
            återinfördes har situationen så småningom återgått till det normala.
          </p>
          <p xml:id="i-Uah3p1xuVtj6HuDr7TdyLj">
            Även i Sverige ser vi att obalansen mellan antalet få stora rovdjur
            och många betande djur får negativa effekter för miljön. Betningsskadorna
            i skogsbruket värderas årligen till miljardbelopp och föryngringen
            av många lövträd är nästan obefintlig.
          </p>
          <p xml:id="i-NgdnBpZKyvnCcLNUD7MZ9s">
            De stora rovdjuren är emellertid inte livskraftiga i vårt land.
            I synnerhet vargstammen är akut hotad. I början av 1800-talet
            var vargen spridd över hela Sverige och vid mitten av seklet fanns
            den fortfarande i alla svenska landskap utom på Gotland och Öland.
            Därefter gick tillbakagången mycket snabbt. Mellan åren 1647 och
            1965 var det skottpengar på varg. Därefter fredades den. På 1970-talet
            syntes bara någon enstaka varg i landet, men på 1990-talet ökade
            antalet på nytt.
          </p>
          <p xml:id="i-CDkFdFx5749RvwY7L6ixmc">
            År 2001 antog riksdagen en rovdjurspolitik som bland annat innebär
            att det fastställdes ett etappmål för varg i Sverige. Etappmålet
            är att 20 valpkullar ska födas årligen, vilket motsvarar ca 200
            djur. Målet har ännu inte nåtts och antalet valpkullar bedömdes
            år 2005 vara 13. Vargstammen är långt ifrån säkrad. Den är genetiskt
            svag och den illegala jakten har vuxit till ett omfattande hot
            mot dess överlevnad. Av den anledningen finns det stränga begränsningar
            för skyddsjakten på varg. Det är bara tillåtet att fälla enstaka
            djur som orsakar problem.
          </p>
          <p xml:id="i-QnGKYgycaoto7ugFp3D1GZ">
            Nu har regeringen sagt sig vilja ändra på 28 § jaktförordningen
            för att det ska bli enklare att skjuta varg ute i skogen om den
            angriper ett tamdjur, vilket oftast sker i samband med jaktsäsong.
            Detta är något som debatterats livligt och vissa kommuner har
            till och med haft folkomröstningar om frågan. Frågan är om debatten
            står i proportion till problemets storlek, mot bakgrund av hur
            hotad vargstammen är. Åtta hundar dödades och sex hundar skadades
            av varg år 2004. Långt fler hundar dödas och skadas av jägarna
            själva än av rovdjuren, enligt Agria djurförsäkringars statistik.
          </p>
          <p xml:id="i-8iY4bwF4YtMQdEf72ZqjAG">
            Något som dessutom sällan framkommer i debatten, men som regeringen
            rimligtvis bör känna till, är att det redan i dag är fullt lagligt
            att skjuta en varg som angriper ett tamdjur utanför inhägnat område.
            Dödandet av vargen måste då ske i omedelbar anslutning till att
            vargen har angripit och skadat eller dödat tamdjuret och det ska
            inte gå att avvärja angreppet genom att skrämma bort rovdjuret.
          </p>
          <p xml:id="i-AjvcVM2jmyeVfAorDrwAds">
            Lagen har formulerats på det här viset för att det ska vara möjligt
            att bevisa att ett vargangrepp har skett. En alltför lättvindig
            skrivning av paragrafen ökar risken för missbruk och försvårar
            eller omöjliggör bevisföringen på åklagarsidan. Landets åklagarväsende
            har pekat på detta vid ett flertal tillfällen när de gett remissvar
            på olika förändringsförslag på 28 § jaktförordningen. En lättvindig
            skrivning av paragrafen skulle kunna öka risken för att fler vargar
            och andra rovdjur skjuts illegalt. Vi ser mycket allvarligt på
            detta. Frågan är hur regeringen ska garantera att den nya lagstiftningen
            inte missbrukas.
          </p>
          <p xml:id="i-7GqHkmpevLGceDzQBR6u5P">
            En annan viktig fråga är hur regeringen ska genomföra planerad
            förändring av jaktförordningen utan att bryta mot EU:s art- och
            habitatdirektiv (92/43/EEG).
          </p>
          <p xml:id="i-E6qJrqBjvVwUizVbPSQkx4">
            Direktivet innefattar ett förbud mot att avsiktligt fånga eller
            döda varg, oavsett hur detta görs. Förutsatt att det inte finns
            någon annan lämplig lösning och att upprätthållandet av en gynnsam
            bevarandestatus hos vargen inte försvåras får medlemsstaterna
            dock göra undantag från förbudet. Det kan vara för att ”undvika
            allvarlig skada, särskilt på gröda, boskap, skog, fiske, vatten
            och andra typer av egendom” eller ”av hänsyn till allmän hälsa
            och säkerhet, eller av andra tvingande orsaker som har ett allt
            överskuggande allmänintresse, inbegripet orsaker av social eller
            ekonomisk karaktär och betydelsefulla positiva konsekvenser för
            miljön”.
          </p>
          <p xml:id="i-PxzCaZuD1mWNHxR6cx7dS3">
            Kan åtta dödade och sex skadade hundar per år anses vara ett
            tillräckligt starkt motiv för ett undantag från förbudet, i synnerhet
            mot bakgrund av att vargstammen i Sverige är akut hotad? I Finland
            har jakt på varg tillåtits, vilket lett till att EG-domstolens
            generaladvokat rekommenderat att Finland bör få en fällande dom
            för att ha brutit mot art- och habitatdirektivet. Frågan är hur
            regeringen ska undvika att sätta Sverige i en liknande situation.
          </p>
        </div>
        <div type="ipQuestion">
          <p xml:id="i-4nN9DbEvEAXCRnwJMqKeEq">
            Jag vill fråga jordbruksministern:
            <list rend="ordered">
              <item>
                1. Vilka konkreta åtgärder avser statsrådet att vidta för att
                riksdagens etappmål för den akut hotade vargstammen ska kunna
                nås?
              </item>
              <item>
                2. Vilka åtgärder avser statsrådet att vidta för att den aviserade
                förändringen av 28 § jaktförordningen inte leder till att lagen
                kan missbrukas med den följden att den illegala jakten ökar?
              </item>
              <item>
                3. Hur avser statsrådet att utforma den aviserade förändringen
                av 28 § jaktförordningen så att den överensstämmer med EU:s art-
                och habitatdirektiv?
              </item>
            </list>
          </p>
        </div>
      </div>
    </body>
  </text>
</TEI>
