<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200910--0214">
  <teiHeader>
    <fileDesc>
      <titleStmt>
        <title>Riskbedömningar i socialtjänstens utredningar om vårdnad, boende och umgänge</title>
        <author>Olsson, LiseLotte (v)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Riskbedömningar i socialtjänstens utredningar om vårdnad, boende och umgänge till Maria Larsson (kd), statsråd om Riskbedömningar i socialtjänstens utredningar om vårdnad, boende och umgänge</title>
          <idno type="rdwebb">GX10214</idno>
          <ref type="dokument_url_text">http://data.riksdagen.se/dokument/GX10214/text</ref>
          <ref type="dokument_url_html">http://data.riksdagen.se/dokument/GX10214</ref>
          <ref type="dokumentstatus_url_xml">http://data.riksdagen.se/dokumentstatus/GX10214</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-Sn3HArFcXWQDenVvrpFSQe</idno>
            <persName>LiseLotte Olsson</persName>
            <state ref="unknown" type="partyAffiliation">
              <desc>V</desc>
            </state>
          </person>
          <person gender="woman">
            <idno>i-SKjAmNScZ7eZ3a8Xy1J8hs</idno>
            <persName>Maria Larsson</persName>
            <state ref="unknown" type="partyAffiliation">
              <desc>KD</desc>
            </state>
          </person>
        </listPerson>
      </particDesc>
      <correspDesc>
        <correspAction type="sent" xml:id="i-9W9NhAgLvUbKxjMJAmfavj" corresp="i-Sn3HArFcXWQDenVvrpFSQe">
          <date when="2010-02-02"/>
        </correspAction>
        <correspAction type="received" xml:id="i-MGAkinvisbpUA8aGxFUFtN" corresp="i-SKjAmNScZ7eZ3a8Xy1J8hs">
          <date when="2010-02-02"/>
        </correspAction>
      </correspDesc>
    </profileDesc>
  </teiHeader>
  <text>
    <body>
      <div type="ipqHeader">
        <div type="ipqTitle">
          <p xml:id="i-SbxgoreKjMn7GXVoUcWmnc">
            Interpellation 2009/10:214 Riskbedömningar i socialtjänstens
            utredningar om vårdnad, boende och umgänge av LiseLotte Olsson
            (v) till statsrådet Maria Larsson (kd)
          </p>
        </div>
        <div type="ipqSubmissionInfo">
          <p xml:id="i-JQuPGku8R75MhtiUncMpG6">
            den 2 februari
          </p>
        </div>
      </div>
      <div type="ipqBody">
        <div type="ipContext">
          <p xml:id="i-7ZU7d6RSAaf44dvSKc7Akc">
            Socialstyrelsen och länsstyrelserna har under 2008–2009 arbetat
            för att ta fram bedömningskriterier för tillsynen samt genomfört
            en nationell tillsyn av kommunernas arbete med våldsutsatta kvinnor
            och barn som bevittnat våld efter ett regeringsuppdrag. Det är
            första gången som en nationell tillsyn har genomförts på ett likartat
            sätt över hela landet med gemensamma nationella bedömningskriterier.
            Tillsyn har gjorts i 80 kommuner och stadsdelsnämnder i hela landet.
            Resultatet från tillsynen har redovisats i en rapport från länsstyrelserna
            och Socialstyrelsen i december 2009, Våldsutsatta kvinnor och
            barn som bevittnat våld – alla kommuners ansvar. Rapporten visar
            bland annat att det finns brister när det gäller rutinerna i ärenden
            om vårdnad, boende och umgänge vid misstankar om våld i nära relationer
            samt i dokumentationen av riskbedömningar. Länsstyrelserna bedömer
            att flera kommuner har brister i sina utredningar, till exempel
            otillräckliga beskrivningar av våldets omfattning, hur våldet
            påverkar barnet och vilka konsekvenser det fått för barnet. Våldets
            allvar för barnet förminskas ofta då det beskrivs som bråk, konflikter
            och relationsproblem mellan föräldrarna. De uppmärksammade bristerna
            är dock väl kända sedan länge.
          </p>
          <p xml:id="i-21nBeni1ASo4qLMKv8Au4B">
            Vänsterpartiet har under flera års tid uppmärksammat att barn
            som har eller misstänks ha upplevt eller bevittnat våld och övergrepp
            riskerar att fara mycket illa i samband med tvister om vårdnad,
            boende och umgänge (se till exempel motion 1997/98:L9). Därför
            är det glädjande att en nationell tillsyn över socialtjänstens
            verksamhet äntligen gjorts. Vi menar dock att det krävs fler insatser,
            till exempel en utvärdering av de ändringar i vårdnadslagen (FB)
            som trädde i kraft 2006.
          </p>
          <p xml:id="i-2c2ngoV4AVq7oeteeLMcMh">
            Socialtjänstens utredningar om vårdnad, boende och umgänge blir
            ofta underlag för domstolens bedömning i det enskilda fallet.
            Den som verkställer en vårdnadsutredning är inte skyldig att lämna
            en rekommendation till beslut men Vårdnadskommitténs granskning
            av vårdnadsutredningar visar dock att utredaren som regel lämnar
            en sådan. I Vårdnadskommitténs utredning följde domstolen utredarens
            förslag i mer än åtta av tio fall (SOU 2005:43 s. 249). Utredaren
            har därför en stor makt över domstolens beslut och barnets framtida
            tillvaro. I en ideal situation är utredaren väl insatt i barnets
            situation och förmår att se vad som objektivt är bäst för barnet.
            I en ideal situation förmår utredaren bedriva sitt arbete objektivt
            utan att ta ställning för eller emot den ena föräldern. Dessvärre
            har vi sett alltför många exempel på fall som avviker från den
            önskvärda situationen.
          </p>
          <p xml:id="i-8MdbXzvA5B89yihAKbRAWK">
            Vi har tagit del av vårdnadsutredningar som färdigställts två
            år innan rättegången varpå barnets situation hunnit ändras avsevärt.
            Vi har sett hur utredare redan från början bestämt sig för att
            stödja den ena förälderns utsaga och därför inte förmått bedriva
            utredningen på ett objektivt sätt.
          </p>
          <p xml:id="i-8rTBZxnLnMjCVhs3KuRDLW">
            Vi har blivit varse hur föräldrar till och med blivit kränkta
            av enskilda utredare och hur svårt det kan vara för privatpersoner
            att få till stånd en rättelse av uppenbara felaktigheter och missvisande
            uppgifter i utredningarna. Vi har tagit del av fall där uppgifter
            i utredningen som tillförts från en av föräldrarna inte kommunicerats
            med den andra föräldern. Missvisande och kränkande uppgifter samt
            rena felaktigheter i utredningarna blir till ett stort problem
            eftersom domstolarna sällan gör någon egen utredning eller kontrollerar
            att uppgifterna stämmer.
          </p>
          <p xml:id="i-SAxeM2gWiaa7ucZNiQS8jf">
            Vi har kunnat konstatera att enskilda socialsekreterare saknar
            adekvat kunskap om gällande lagstiftning på området. Vi har sett
            exempel på att barnets vilja och inställning alltför ofta negligeras.
            Det är inte acceptabelt att utredningar som tillmäts så stor vikt
            för ärendets utgång bedrivs på detta sätt. Barnets bästa måste
            alltid vara ledstjärnan för utredningsarbetet. Därför måste barnets
            inställning alltid beaktas.
          </p>
          <p xml:id="i-5jzKX6t4YE4dt7jQP55K35">
            Utredningen ska bedrivas objektivt. Misstankar om övergrepp mot
            barnet som förs fram av den ena föräldern måste alltid tas på
            största allvar. Dessvärre är det fortfarande en realitet att anmälningar
            och misstankar om att barnet har varit utsatt för övergrepp av
            en förälder inte beaktas vare sig av socialtjänsten eller av domstolen
            om det inte finns en fällande dom. Detta sker trots vetskap om
            att många förundersökningar om övergrepp mot barn läggs ned på
            ett mycket tidigt stadium. I ca 30 procent av fallen hörs inte
            ens den misstänkte (Diesen och Diesen, Övergrepp mot kvinnor och
            barn, 2009). Vidare är det en vanlig fördom, även hos poliser
            och åklagare, att anmälningar om övergrepp i samband med vårdnadstvister
            är falska. I en amerikansk studie omfattande 9 000 vårdnadstvister
            förekom dock falska anklagelser om incest i mindre än 2 procent
            av fallen (Diesen och Diesen, Övergrepp mot kvinnor och barn,
            2009).
          </p>
          <p xml:id="i-JDa1UjXeLUBmcaGHCLWJVz">
            Det är uppenbart att kvaliteten på socialtjänstens vårdnadsutredningar
            måste höjas avsevärt. En kvalitetssäkring av utredningarna bör
            ske genom ett medvetet arbete på flera plan samtidigt. Således
            bör socionomutbildningens kurser i utredningsmetodik när det gäller
            barn stärkas. De socialsekreterare som verkställer utredningar
            om vårdnad, boende och umgänge bör delta i fortlöpande vidareutbildning
            på området. Tillsynsmyndigheten – Socialstyrelsen från och med
            den 1 januari 2010 – bör få ökad möjlighet att bedriva tillsynsverksamhet.
            Sist men inte minst bör studenter och verksamma socialsekreterare
            ta del av aktuell kunskap och forskning om könsmaktsordningen
            och om mäns våld mot kvinnor och barn.
          </p>
          <p xml:id="i-SqmXGszSQdMxE88jgMqKWG">
            Med hänvisning till ovanstående vill jag ställa följande frågor
            till statsrådet:
          </p>
          <p xml:id="i-5yid3nbMQdkvCjX2erSGyX">
            Vad avser statsrådet att göra för att socialtjänstens utredningar
            i mål om vårdnad, boende och umgänge ska kvalitetssäkras?
          </p>
          <p xml:id="i-BkJx6PF7D9Rdj5VHerxveJ">
            Vad avser statsrådet att göra för att övergrepp och våld mot
            barn ska uppmärksammas av socialtjänsten i egenskap av kvalificerade
            riskbedömningar i ärenden om vårdnad, boende och umgänge?
          </p>
          <p xml:id="i-R36D2ncKkM1G98eh5E2WZL">
            Vad avser statsrådet att göra för att de barn som bevittnat våld
            mellan föräldrarna ska uppmärksammas av socialtjänsten i egenskap
            av kvalificerade riskbedömningar i ärenden om vårdnad, boende
            och umgänge?
          </p>
          <p xml:id="i-CMotyfsitdiKWR42a1URA4">
            Avser statsrådet att vidta åtgärder för att stärka socionomutbildningen
            när det gäller undervisningen om mäns våld mot kvinnor och barn?
          </p>
          <p xml:id="i-oTw3W9XTWrjHSiRfsdkaW">
            Avser statsrådet att vidta åtgärder för att få till stånd en
            utvärdering av de ändringar i vårdnadslagen som trädde i kraft
            2006?
          </p>
        </div>
      </div>
    </body>
  </text>
</TEI>
