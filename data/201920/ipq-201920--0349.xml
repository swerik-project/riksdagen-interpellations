<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-201920--0349">
  <teiHeader>
    <fileDesc>
      <titleStmt>
        <title>Interpellation 2019/20:349 av Amineh Kakabaveh (-)</title>
        <author>Amineh Kakabaveh (-)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation 2019/20:349 av Amineh Kakabaveh (-) till Utrikesminister Ann Linde (S) om Plundring av urbefolkningar</title>
          <idno type="rdwebb">H710349</idno>
          <ref type="dokument_url_text">http://data.riksdagen.se/dokument/H710349/text</ref>
          <ref type="dokument_url_html">http://data.riksdagen.se/dokument/H710349</ref>
          <ref type="dokumentstatus_url_xml">http://data.riksdagen.se/dokumentstatus/H710349</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-548HUVvKe8n48M3pQmFeUC</idno>
            <persName>Amineh Kakabaveh</persName>
            <state ref="unknown" type="partyAffiliation">
              <desc>-</desc>
            </state>
          </person>
          <person gender="woman">
            <idno>i-HYbURAzNUTvqh65pcPmmZx</idno>
            <persName>Utrikesminister Ann Linde</persName>
            <state ref="unknown" type="partyAffiliation">
              <desc>S</desc>
            </state>
          </person>
        </listPerson>
      </particDesc>
      <correspDesc>
        <correspAction type="questionStatus" subtype="unknown" xml:id="i-FxdLdVGzRcKhwGCkXfs24k">
          <note>Interpellationen är återtagen</note>
        </correspAction>
        <correspAction type="sent" xml:id="i-NfbfL6Ye5yA6ZhM2oP4yrX" corresp="i-548HUVvKe8n48M3pQmFeUC">
          <date when="2020-02-18"/>
        </correspAction>
        <correspAction type="received" xml:id="i-8Upe2n5BtNP9DWrz6DpBPs" corresp="i-HYbURAzNUTvqh65pcPmmZx">
          <date when="2020-02-21"/>
        </correspAction>
      </correspDesc>
    </profileDesc>
  </teiHeader>
  <text>
    <body>
      <div type="ipqHeader">
        <div type="ipqTitle">
          <p xml:id="i-Jz3qPWC4SBWJVhn31xhiEN">
            Interpellation 2019/20:349 Plundring av urbefolkningar av Amineh
            Kakabaveh (-) till Utrikesminister Ann Linde (S)
          </p>
        </div>
      </div>
      <div type="ipqBody">
        <div type="ipContext">
          <p xml:id="i-EyQPTCdxAZE91dCxa8Qgi4">
            I kampen för fred och mänskliga rättigheter har Sverige varit
            och är en viktig aktör, som bidragit med politiskt stöd och ekonomiskt
            bistånd till den fredsprocess som 2016 resulterade i en överenskommelse
            mellan den colombianska regeringen och Farc. Offren för kriget,
            som pågått i 50 år mellan regeringstrupper och paramilitära grupper
            å ena sidan och Farc å den andra, uppgår till 8 miljoner människor.
            Mer än hälften av dessa offer är kvinnor.
          </p>
          <p xml:id="i-16zFfTV7SbEz1f2ZgeWJXL">
            I den fredsöverenskommelse som slöts gjordes därför en ovanlighet
            om man jämför med andra likartade fredsavtal. Farc krävde i överenskommelsen
            att man skulle införa flera strukturella förändringar som innebar
            socioekonomiska åtgärder som avsåg att minska ekonomisk ojämlikhet
            och stärka kvinnornas och urbefolkningens ställning och öka möjligheterna
            till en varaktig fred. Utöver fredsöverenskommelsen 2016 antogs
            2019 den så kallade Escazúöverenskommelsen och den så kallade
            Leticiapakten, som var ett viktigt steg när det gällde att garantera
            säkerheten för människorättskämpar som bland annat arbetar för
            urbefolkningens, kvinnors och barns rättigheter.
          </p>
          <p xml:id="i-4dRjQ9LJjf7yFpYLzopT39">
            När det gäller fredsprocessen kan man hittills notera att 23
            procent av de åtaganden som parterna tagit på sig genomförts och
            att 12 procent är på väg att förverkligas. 65 procent av åtagandena
            återstår dock att genomföra.
          </p>
          <p xml:id="i-SNCnFKVAJXBMYSvKicdRuF">
            I fredsöverenskommelsen som ingicks fanns ett stort antal åtgärder
            som skulle vidtas när det gällde förhållandet mellan könen (gender-based
            measures) och kvinnors och barns rättigheter. Hot, våld, mord
            och det sexuella våldet mot kvinnor är omfattande både i hemmet
            och i samhället, särskilt i de delar av landet där det pågår konflikter.
          </p>
          <p xml:id="i-3qK3nJdWMoZ34xfZjghfT8">
            Under min studieresa till Bogotá i slutet av 2019 träffade jag
            en lång rad människorätts-, miljö- och fredsaktivister, företrädare
            för urbefolkningen, kvinnorörelser, hbt-aktivister, studentorganisationer
            och fackföreningar. Jag träffade också organisationer som Kristna
            fredsrörelsen, Diakonia med flera samt FN:s fredsobservatör och
            Sveriges ambassadör i syfte att få ett helhetsperspektiv när det
            gällde fredsprocessen och kvinnors deltagande i fredsprocessen
            i Colombia. Varenda en av alla dessa organisationer och aktivister
            som jag mötte ville självklart ha fred, demokrati och säkerhet.
            Tyvärr mördas dagligen freds- och socialaktivister. Under mina
            tio dagar i Colombia mördades nio aktivister som arbetat för freden
            och för kvinnors och urbefolkningens rättigheter i de provinser
            där konflikterna är som djupast. Flertalet av mordoffren var kvinnor.
            Escazúöverenskommelsen och Leticiapakten väger sålunda lätt när
            det gäller att förverkliga människorättsaktivisternas säkerhet.
          </p>
          <p xml:id="i-Ji1xuGiUsJqmYqZmHzWSpa">
            Även om det råder en komplicerad och mångfasetterad konflikt,
            där drogkarteller och drogligor, multinationella företag samt
            regionala och lokala instressen är involverade, gör aktivister
            och organisationer sitt yttersta för att freden ska bli varaktig.
            Men alla fredsaktivister och MR-aktivister, inte minst de som
            kämpar för urbefolkningens och kvinnors rättigheter, gav uttryck
            för en stark oro över hur transnationella företag, däribland svenska
            företag, medverkar till att konflikten underblåses och fördjupas.
            Urbefolkningen tvångsförflyttas från sina hem och sin jord. Flera
            miljoner människor har blivit jordlösa och förlorat sina försörjningsmöjligheter.
            De fördrivna blir rättslösa och förlorar sin bostad, berövas sina
            utbildningsmöjligheter med mera.
          </p>
          <p xml:id="i-QfxDfSTQeM1urq9sJvHbxY">
            Alla de organisationer och enskilda som jag mötte frågade mig
            varför det svenska folket och politikerna inte agerar emot att
            till exempel svenska AP-fonder bidrar till att konflikten fördjupas
            och urbefolkningen tvångsförflyttas, miljön skadas och jordbruket
            förstörs. Svenska företag berikar sig samtidigt som urbefolkningens
            försörjningsmöjligheter hotas.
          </p>
          <p xml:id="i-HqZ5uZgvwjKWzkvXCus7kM">
            Kolbrytning i Colombia
          </p>
          <p xml:id="i-8SVUh8DnGokbApUuhsVsMR">
            Kolgruvan Cerrejón i Colombia är en av världens största öppna
            kolgruvor. Föroreningar från gruvan har lett till allvarliga miljö-
            och hälsoproblem bland befolkningen i området. Kolgruvan förbrukar
            stora mängder vatten, vilket har lett till vattenbrist för lokalbefolkningen.
            Gruvan ligger mitt i ett landområde som av tradition brukas av
            flera ursprungsfolk. Trots att lagen i Colombia kräver att företag
            måste konsultera ursprungsfolken innan exploatering sker har konsultationen
            ofta varit bristfällig eller uteblivit helt. Expansionen av gruvan
            har även lett till att lokal- och ursprungsbefolkning har tvångsförflyttats,
            vilket har inneburit att många människor fått försämrade möjligheter
            till försörjning. AP-fonderna har investeringar värda sammanlagt
            mer än 2,6 miljarder kronor i de tre gruvbolag som äger gruvan
            – BHP, Anglo American och Glencore.
          </p>
          <p xml:id="i-CooPyjqT88d6WjDwLy2rB1">
            Tidningen Expressen skrev den 20 januari om hur barn drabbas
            av hjärnskador och om hur ursprungsbefolkningar tvångsförflyttas
            och hela kåkstäder insjuknar i olika lungsjukdomar. Trots brutala
            vittnesmål om fossiljättarnas framfart finansieras bolagen med
            flera miljarder kronor av svenska pensionssparare.
          </p>
          <p xml:id="i-NCxLr3njLkdS3TLgbmfHSS">
            Nya klimatkrav på AP-fonderna
          </p>
          <p xml:id="i-XuhKftGP7FmyYoau3dURD7">
            Nyligen anklagade Naturskyddsföreningen AP-fonderna för att bryta
            mot de miljökrav som infördes förra året. ”Vet svenska pensionärer
            om detta?” frågade sig tidningen.
          </p>
          <p xml:id="i-2ZJVHpSvsUGVJaroUkFonL">
            Naturskyddsföreningens rapport tar avstamp i den nya lagen om
            allmänna pensionsfonder som infördes i januari 2019, vilken innebär
            att AP-fonderna har en skyldighet att ta hänsyn till miljö och
            etik när de gör sina placeringar. Fondernas tycks dock prioritera
            en hög avkastning framför miljö- och klimatkrav.
          </p>
          <p xml:id="i-KDJdVa9TdkksEdEgJWqtu2">
            Naturskyddsföreningens generalsekreterare menar att Sverige har
            ställt sig bakom exempelvis Parisavtalet och att nästa steg måste
            vara att sluta investera i bolag som har fossil verksamhet som
            affärsmodell. Där har vi inte sett några stora förändringar. Det
            talar sitt tydliga språk att man har investeringar i 89 av världens
            200 största fossilbolag. Det händer alltså i praktiken ingenting!
          </p>
          <p xml:id="i-Jd7FYGtiuA6B4UoPZKiWX2">
            En av de få ljuspunkterna i den mörka utveckling vi ser är att
            AP-fondernas etikråd genom åren fört en dialog med många av de
            gruvbolag där de har investeringar. Under 2019 gick Engelska kyrkans
            pensionsfond, Etikrådet och flera andra investerare samman och
            krävde att ett oberoende klassificeringssystem och nya säkerhetsstandarder
            tas fram för gruvors avfallsdammar, vilket är positivt. Men det
            är bara ett tuppfjät framåt när det gäller att rädda människor
            och miljö.
          </p>
          <p xml:id="i-B5KU6dTmRDidYh4NHAkQ8v">
            Colombia är inte det enda exemplet
          </p>
          <p xml:id="i-RCfBpS7P716WPdD75BhuCn">
            AP-fonderna har genom åren haft stora investeringar i gruvjättarna
            i Rio Tinto och Freeport McMoRan, som varit de största bolagen
            bakom den kontroversiella Grasberggruvan i Indonesien, en av världens
            största koppar- och guldgruvor. När den indonesiska staten tog
            över majoritetsägandet över gruvan i slutet av 2018 fick de en
            massiv miljöförstörelse på köpet. Under decennier hade gruvavfall
            dumpats i floder och skogar. Frågan hur gruvans giftiga avfall
            ska tas om hand är ännu inte löst. Sjunde AP-fonden har ett innehav
            värt 178 miljoner kronor i Freeport McMoRan, som fortsätter att
            driva gruvan. AP-fonderna investerar 1,9 miljarder kronor i Rio
            Tinto.
          </p>
          <p xml:id="i-kxERMe8id6LwePc5fNrwV">
            Det är uppenbarligen så att de lagar vi i Sverige stiftat och
            de avtal vi ingått inte på något avgörande sätt förhindrar att
            medborgarnas pensionspengar investeras i verksamheter som hotar
            människors liv och hälsa i andra länder och berövar urbefolkningar
            deras jord och försörjningsmöjligheter. I spåren av en sådan utveckling
            följer, som i Colombia, konflikter och krig. Vår egen lagstiftning
            och de avtal vi slutit är alldeles för klena instrument för att
            förhindra att svenska medborgares pensionspengar investeras i
            människo- och miljöförstörande verksamhet.
          </p>
        </div>
        <div type="ipQuestion">
          <p xml:id="i-XmnFy4xaBCNvDTv6G13DDa">
            Jag vill fråga utrikesminister Ann Linde:
            <list rend="unordered">
              <item>
                Vad avser den svenska regeringen, som varit starkt engagerad
                i fredsprocessen i Colombia, att göra för att påskynda förverkligandet
                av de åtaganden som konfliktens parter åtagit sig i den fredsöverenskommelse
                som ingicks 2016?
              </item>
              <item>
                Vad avser den svenska regeringen att göra för att stärka säkerheten
                för freds-, människo- och kvinnorättsaktivister samt aktivister
                som kämpar för urbefolkningens rättigheter?
              </item>
              <item>
                Avser den svenska regeringen att verka för att de företag som
                genom undermåliga rättsliga processer, eller inga rättsprocesser
                alls, lagt under sig urbefolkningars jordegendomar återlämnar
                dessa till deras ursprungliga ägare – urbefolkningen i Colombia?
              </item>
              <item>
                Avser ministern att, inom sitt ansvarsområde i regeringen, ta
                några initiativ för att svenska pensionsfonder ska kunna förhindras
                att investera i människo- och miljöförstörande verksamheter i
                olika delar av världen, exempelvis i Colombia?
              </item>
            </list>
          </p>
        </div>
      </div>
    </body>
  </text>
</TEI>
