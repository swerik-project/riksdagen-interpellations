<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200001--0396">
  <teiHeader>
    <fileDesc>
      <titleStmt>
        <title>Interpellation Question</title>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Interpellation Question</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>No correction of source texts was performed.</p>
        </correction>
      </editorialDecl>
    </encodingDesc>
  </teiHeader>
  <text>
    <front>
      <div type="preface">
        <head>ipq-200001--0396</head>
        <author who="i-BDyTfvRPbqHRWnog75qTEp">Hedlund, Carl Erik (m) </author>
        <recipient who="i-A5R84cTmpky3NHJ7nLKaEt">finansminister Bosse Ringholm </recipient>
        <topic>rättssäkerheten</topic>
        <docDate when="2001-04-20">den 20 april</docDate>
        <status when="unknown" byWhom="finansminister Bosse Ringholm " byWhomId="i-A5R84cTmpky3NHJ7nLKaEt" status="answered">besvarad</status>
        <external_id source="rdwebb">GO10396</external_id>
      </div>
    </front>
    <body>
      <div type="IPQuestionHeader">
        <IPQ_title>
          Interpellation 2000/01:396 av Carl Erik Hedlund (m) till finansminister
          Bosse Ringholm om rättssäkerheten
        </IPQ_title>
      </div>
      <div type="IPQuestionBody">
        <p xml:id="i-SvqYrA1GCjbihEzqdTCLu9">
          Respekten för lagstiftningen hos allmänheten fordrar en objektiv
          och saklig hantering av lagarna från myndigheter. Detta gäller
          inte minst skatteområdet. Skattemoralen förutsätter att skattemyndigheten
          även tillvaratar medborgarnas intressen. Myndigheten får absolut
          inte utvecklas till partisk fogde som ensidigt företräder den
          starkes, dvs. statens, rätt. Under mina år som riksdagsledamot
          har jag träffat många medborgare som känt sig orättvist behandlade
          av myndighetsföreträdare. I Svenska Dagbladet den 18 april 2001
          refereras ett skattemål där en idrottsklubb stämt staten för ett
          skadeståndskrav riktat mot skattekontoret i Ludvika. Klubben anser
          att man genom felaktiga informationer förorsakats en stor förlust.
          Det finns fler liknande fall.
        </p>
        <p xml:id="i-RX8p7WXnFjzmtpdviq1TAr">
          Orsaken till missnöjet bland främst mindre företagare kan delvis
          hänga samman med att skattelagstiftningen är komplicerad, men
          som medborgare har man rätt att ställa höga anspråk på myndigheter.
          Det är en av grundpelarna i en rättsstat. Oväld och kompetens
          ska prägla myndighetspersoners agerande, i annat fall eroderar
          allmänhetens förtroende snabbt. Det finns anledning att utreda
          hur det förhåller sig inom t.ex. skatteområdet.
        </p>
        <p xml:id="i-Pddf2VhXvdtA4Kwga2FKGS">
          För ett antal år sedan fick skattemyndigheterna ökade resurser
          för att kunna genomföra skatterevisioner. Skattemyndigheter har
          också genomfört ett stort antal revisioner, vilkas avkastningsresultat
          mätts i form av beslut om upptaxering inklusive skattetillägg
          och ränta. Skattemyndigheters måttstock och avkastningskrav tar
          ej hänsyn till ett slutgiltigt taxeringsbeslut i domstolar och
          någon uppföljning har mig veterligen inte skett.
        </p>
        <p xml:id="i-Pce9ULHbZthaXBsG5rg9q6">
          I massmedierna har uppmärksammats ett antal fall där det har
          ifrågasatts om inte objektivitetsprincipen på detta sätt satts
          ur spel och därmed också rättssäkerheten. Skattemyndigheten får
          ett egenintresse att ta in så mycket skatt som möjligt, påföra
          skattetillägg och ränta. Detta leder till ett jävsförhållande
          för skattemyndigheten i strid med bl.a. grundlag, förvaltningslag,
          taxeringslag och RSV:s "Handledning vid skatterevision".
        </p>
        <p xml:id="i-KYctDgbFZBBnmBZghiMgoJ">
          Anstånd med betalning efter skatterevision för den skattskyldige
          nekas ofta av skattemyndigheten med motiveringen: "Skattemyndigheten
          anser att rätten inte kommer att ändra beslutet varför anstånd
          inte meddelas." Det är således samma myndighet som beslutat om
          en upptaxering som bedömer utfallet av en rättsprövning! Den enskilde
          medborgarens rätt att få saken prövad har åsidosatts av en part
          i målet.
        </p>
        <p xml:id="i-FWopndmUGgLSTpUrgJ8Whb">
          Skattskyldiga i form av enskilda personer, företag, idrottsklubbar
          m.fl. har satts i konkurs före rättslig prövning. Skattskyldiga
          som följt skattemyndighetens anvisningar men sedan av samma myndighet
          upptaxerats har dessutom i många fall fått rätt vid domstolsprövning
          av sakfrågorna. Ett antal exempel gavs bl.a. i TV-programmet "Uppdrag
          granskning" den 31 januari 2001.
        </p>
        <p xml:id="i-Bn4HeFLnV3Yqmx8oqxxj5M">
          Skattemyndighetens serviceskyldighet
        </p>
        <p xml:id="i-3hBHn9uyNtpMuz3xQLizoz">
          RSV har det övergripande ansvaret för skatteförvaltningens verksamhet.
          Myndigheter har en serviceskyldighet gentemot enskilda enligt
          4 § förvaltningslagen. Denna serviceskyldighet innebär att myndigheten
          ska lämna upplysningar, vägledning, råd och annan sådan hjälp
          i fråga som rör myndighetens verksamhetsområde.
        </p>
        <p xml:id="i-Ltc9LHyVw9W34PakPGkA3i">
          För att den skattskyldige ska kunna göra rätt för sig krävs att
          skattemyndigheter lämnar erforderliga anvisningar och råd om hur
          skatteområdets lagar och förordningar ska tillämpas, och att myndigheterna
          sedan står för de anvisningar och råd som har getts.
        </p>
        <p xml:id="i-R7CEsHKDkKDS6Hd4Uoi4NR">
          Den förenkling av skattesystemet som eftersträvades i den stora
          skattereformen år 1990 har blivit betydligt reducerad. Dagens
          skattelagstiftning är fortfararande komplicerad. Detta gäller
          inte minst på den indirekta beskattningens område. RSV ger därför
          tillsammans med berörda skattemyndigheter den skattskyldige skriftlig
          information i form av broschyrer, blanketter med information och
          anvisningar, rekommendationer, föreskrifter, handledning mm.
        </p>
        <p xml:id="i-67MbbKMUD5QTEv2R2EJrzF">
          Det är dock minst lika viktigt ur rättssäkerhetssynvinkel att
          de skattskyldiga kan få erforderlig muntlig hjälp och information
          dvs. att de kan ringa och ställa frågor samt att diskutera olika
          problemställningar med skatteförvaltningen.
        </p>
        <p xml:id="i-VL2mpcTDVou7ijknWVR2cq">
          Under de senaste åren har företrädare för bransch- och arbetsgivarorganisationer
          samt företrädare för ideella organisationer påtalat för bl.a.
          RSV hur skattemyndigheten (SKM) och Särskilda Skattekontoret i
          Ludvika (SSK/RSV) hanterar vissa frågor avseende mervärdesskatten,
          reklamskatten och artistskatten. Den kritik som därvid framkommit
          har vid ett flertal tillfällen behandlats i såväl TV som i tidningar.
        </p>
        <p xml:id="i-LX6afHRHcYt5QRby9BnsTV">
          Vid tidigare skatterevisioner under 1990-talet avseende artistskatten,
          reklamskatten och momsen har den reviderade fått godkänt när man
          följt praxis och de anvisningar som SKM och SSK/RSV givit. Sedan
          ett antal år underkänner samma myndigheter sina egna tidigare
          besked och tillämpningar utan att lagstiftningen ändrats. Med
          andra ord synes det som var rätt ena dagen vara fel nästa dag.
          SKM och SSK/RSV har också beslutat att beskattning ska gälla retroaktivt
          och påför skattetillägg och ränta trots att de skattskyldiga i
          tidigare revisioner och vid direkta förfrågningar hos SKM och
          SSK/RSV fått klartecken beträffande viss tillämpning.
        </p>
        <p xml:id="i-Q1Efpen6gLwVphGwggtwkz">
          De berörda företagen och organisationerna har utgått från anvisningar
          lämnade av SKM och SSK/RSV, och har rimligen inte haft någon avsikt
          att göra annat än vad lagstiftningen tillåter.
        </p>
        <p xml:id="i-3J8gQc8j2Hqu4nRapQpMrW">
          RSV:s anvisningar och blanketter beträffande reklamskatten (RSL)
        </p>
        <p xml:id="i-QCU5fu9wsnvVo48s82xEXp">
          För skattskyldiga av reklamskatt (RSL) finns en blankett om betalningsbefrielse,
          som varit så felaktigt och bristfälligt utformad att den misslett
          den skattskyldige och därmed bedömningen av vilka publikationer
          som kan anses ha varit återbetalningsberättigade för reklamskatt.
          RSV:s blankett 5479 (utgåva 1@6) har varit felaktigt utformad
          alltsedan dess första utgåva på 1970-talet, något som skattskyldiga
          och branschföreträdare påpekat vid ett flertal tillfällen. De
          har kunnat redovisa i vilka delar blanketten brustit i olika utgåvor.
          Först efter upprepade påpekanden om blankettens brister och felaktigheter
          har RSV fr.o.m. juli 2000 (utgåva 7) åtgärdat blankettens brister.
          Bättre sent än aldrig.
        </p>
        <p xml:id="i-3QT5GDqHWB9B26TAoBdTnD">
          Sedan cirka fyra år har ett flertal skatterevisioner initierats
          av Särskilda Skattekontoret i Ludvika (SSK/RSV) där SSK/RSV hävdar
          att de skattskyldiga lämnat oriktiga uppgifter när ansökan om
          betalningsbefrielse på RSV:s blankett 5479 (utgåva 1@6) lämnats
          in.
        </p>
        <p xml:id="i-PrQrnkX5CFSHZzzZTNPm5L">
          I proposition 1991/92:93 s. 117 sägs bl.a. beträffande befrielsemöjligheten
          att den ska tillämpas restriktivt och främst vid fel av beskattningsmyndigheten.
        </p>
        <p xml:id="i-Tevx88jJ6VxcoAwAAaSuN2">
          Även om muntliga och skriftliga svar inte är bindande för SSK/RSV
          borde det vara uteslutet att efterbeskatta en skattskyldig som
          bevisligen följt myndighetens råd och anvisningar. Det är stötande
          för rättskänslan när SSK/RSV efterbeskattar skattskyldiga när
          man själv begått fel. Och det undergräver allmänhetens tilltro
          till myndigheter.
        </p>
        <p xml:id="i-QqCLW3k3mDebsXgyBQofFr">
          Skattemyndighetens tjänsteanteckningar
        </p>
        <p xml:id="i-Y2Ez4mrPPgX7ZYX1uuhRxk">
          SSK/RSV har beträffande artistskatten (LSI) samt beträffande
          reklamskatten (RSL) i olika ärenden refererat till sina tjänsteanteckningar.
          När de skattskyldiga begärt att få granska sina akter hos myndigheten
          har det visat sig att SSK/RSV i flera fall, över huvud taget,
          ej fört några tjänsteanteckningar. Detta trots att de skattskyldiga,
          per telefon, vänt sig till myndigheten för att få anvisningar
          och råd i komplicerade skattefrågor. Denna generella kritik mot
          avsaknaden av tjänsteanteckningar är relevant när det gäller att
          avgöra sannolikheten för att vissa svar har lämnats till de skattskyldiga
          som ringt till SSK/RSV och ställt frågor om LSI och RSL.
        </p>
        <p xml:id="i-3h1PT5bsaemz2J7Pwcuj48">
          Det hävdas också att SKM ska ha utelämnat viktig information
          som skattemyndigheten erhållit. Information som ej passat ihop
          med skattemyndighetens egna syften inför den rättsliga prövningen.
        </p>
        <p xml:id="i-5WyVrjJhZNRwXd9egFm2Qm">
          Förfördelade skattebetalare hävdar att SSK/RSV och SKM har plockat
          bort underlag som inte passat myndigheternas syften. Skattemyndigheter
          vet mycket väl vilka underlag som är av vikt för olika ärenden
          vid rättslig prövning. Enligt 16 § förvaltningslagen (1986:223)
          har den skattskyldige rätt att få ta del av allt material med
          de begränsningar som följer av 14 kap. 5 § sekretesslagen (1980:100).
        </p>
        <p xml:id="i-9q4zvJ3LZW9Dq8kJDQGHaT">
          De skattskyldiga ska ha berövats sin lagliga rätt till partsinsyn,
          en grundläggande rättighet som är nödvändig för att part ska kunna
          bevaka sina intressen i ett ärende. Det ska observeras att rätten
          att ta del av det som tillförts ärendet gäller allt material,
          dvs. såväl allmänna handlingar som övriga handlingar som tillhör
          ärendets handläggning.
        </p>
        <p xml:id="i-9FRP3b1PsgpnCnZdguEnys">
          Ovanstående exempel beträffande skattemyndighetens rutiner, agerande
          m.m. innebär att skattemyndigheten och de skattskyldiga är indragna
          i ett stort antal rättsliga processer som kommer att pågå under
          åtskilliga år i svenska och internationella domstolar. Detta till
          stora kostnader för den svenska staten som dessutom riskerar att
          stämmas för brott beträffande bl.a. bristande tjänsteansvar och
          för brott mot Europakonventionens sjätte artikel.
        </p>
        <p xml:id="i-P3AT3g2WzYLmT9fMuqd5iz">
          Ovanstående uppgifter har jag så långt det för mig varit möjligt
          granskat. De stämmer dessutom överens med tidigare påståenden
          från företagare i skilda delar av landet. Det är inte min avsikt
          att diskutera de enskilda fallen, men de är symtom på något som
          inte är bra i förhållandet mellan skattebetalare och myndigheter.
          Min uppfattning är att det borde ligga i allas intresse att utreda
          huruvida och i vilken utsträckning som skattemyndigheter åsidosätter
          sin uppgift att på ett opartiskt sätt utföra sina uppgifter.
        </p>
        <p xml:id="i-3gEw4cusHENrg56Eg5eegD">
          Jag har därför följande frågor till finansministern:
        </p>
        <p xml:id="i-5nH2LJtF2KdmuVKSFDT5G3">
          1. På vilket sätt ämnar finansministern förvissa sig om att skattemyndighetens
          agerande är i överensstämmelse med de lagar som styr skattemyndighetens
          verksamhet?
        </p>
        <p xml:id="i-GotkhtKDXN4p73KoxK7uoT">
          2. På vilket sätt avser finansministern att försäkra sig om att
          innehållet i skattemyndighetens revisionspromemorior inte styrs
          av ackordsliknande system?
        </p>
        <p xml:id="i-MJ1bgJjN29LaFXqCnxV8n8">
          3. Vilka åtgärder ämnar finansministern vidta för att stärka
          den enskilde medborgarens ställning gentemot skattemyndigheten
          i syfte att rättssäkerheten ska öka?
        </p>
        <p xml:id="i-GZJuPh7R4Dk5sKdut1Mhhf">
          4. Är finansministern beredd att föreslå att skattetilläggen
          i dess nuvarande omfattning slopas?
        </p>
      </div>
    </body>
  </text>
</TEI>
