<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200001--0315">
  <teiHeader>
    <fileDesc>
      <titleStmt>
        <title> yttrandefriheten i EU</title>
        <author>Gennser, Margit (m)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title> yttrandefriheten i EU till justitieminister Thomas Bodström om  yttrandefriheten i EU</title>
          <idno type="rdwebb">GO10315</idno>
          <ref type="dokument_url_text">http://data.riksdagen.se/dokument/GO10315/text</ref>
          <ref type="dokument_url_html">http://data.riksdagen.se/dokument/GO10315</ref>
          <ref type="dokumentstatus_url_xml">http://data.riksdagen.se/dokumentstatus/GO10315</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-KFLLBh5CxVpZkUZaHy3pAz</idno>
            <persName>Gennser, Margit (m) </persName>
            <state ref="Q110843" type="partyAffiliation">
              <desc>M</desc>
            </state>
          </person>
          <person gender="man">
            <idno>i-STyFs6Gu3boin31eFp1bNM</idno>
            <persName>justitieminister Thomas Bodström </persName>
            <state ref="Q105112" type="partyAffiliation">
              <desc>S</desc>
            </state>
          </person>
          <person gender="woman">
            <idno>i-sS6VZTVNkCN6AHvZNaaYb</idno>
            <persName>statsrådet Britta Lejon </persName>
            <state ref="Q105112" type="partyAffiliation">
              <desc>S</desc>
            </state>
          </person>
        </listPerson>
      </particDesc>
      <correspDesc>
        <correspAction type="received" xml:id="i-S7G3mCcgkisFK69hSmNgkd" corresp="i-STyFs6Gu3boin31eFp1bNM">
          <date when="2001-03-13"/>
        </correspAction>
        <correspAction type="answered" xml:id="i-LpTxERGQt2qXw3S7tnbqHR" corresp="i-sS6VZTVNkCN6AHvZNaaYb">
          <date when="2001-04-03"/>
        </correspAction>
        <correspAction type="sent" xml:id="i-6q7cs7WTPaWw9c3mawgkks" corresp="i-KFLLBh5CxVpZkUZaHy3pAz">
          <date when="2001-03-12"/>
        </correspAction>
      </correspDesc>
    </profileDesc>
  </teiHeader>
  <text>
    <body>
      <div type="ipqHeader">
        <div type="ipqTitle">
          <p xml:id="i-HXiVm9yRpC8EJHBLA8ULMd">
            Interpellation 2000/01:315 av Margit Gennser (m) till justitieminister
            Thomas Bodström om yttrandefriheten i EU
          </p>
        </div>
        <div type="ipqSubmissionInfo">
          <p xml:id="i-4LZaBN3zvfy8HsWW2enGkK">
            den 12 mars
          </p>
        </div>
      </div>
      <div type="ipqBody">
        <div type="ipContext">
          <p xml:id="i-H9nWUNwWjnMm8rMg6bEmQm">
            Offentlighetsprincipen var en för Sverige stor fråga vid anslutningsförhandlingarna
            till EU. Frågan har ännu inte fått en tillfredsställande lösning.
            Inget tyder i dag på att motståndet mot medborgarnas insyn inom
            EU håller på att mjukna. EU-kommissionen anser att de sekretessregler
            som nu gäller är väl avvägda och att sekretessen inte kan mjukas
            upp. Denna ståndpunkt motiveras med hänvisning till kommissionens
            arbetsro och behov av tid att utforma sin politik med eftertanke,
            innan förslagen förs ut till allmänheten. Tidningen Aftonbladet
            konstaterar (den 6 mars 2001) att "EU:s ledande tjänstemän inte
            begriper att demokrati förutsätter att medborgarna får relevant
            information, innan besluten fattas. De gör i stället en dygd av
            elitmakt och toppstyrning".
          </p>
          <p xml:id="i-UUthXv4sm9rEVwfYs7afvE">
            Värnandet om EU-administrationens slutenhet har lett till att
            tjänstemän som arbetar inom EU:s institutioner beläggs med munkavle.
            Än värre är att kritik av EU, dess ledande tjänstemän och politiker
            enligt ett aktuellt domslut i EU-domstolen icke är tillåtet. Domslutet
            gäller målet mellan Europakommissionen och Bernard Connolly. Eftersom
            domslutet är uppseendeväckande och dessutom kan få effekter även
            för svenska medborgare återges fallet här i sina huvuddrag.
          </p>
          <p xml:id="i-LkkjEoeNLKLphiAxebxFPw">
            Europakommissionen mot Bernard Connolly
          </p>
          <p xml:id="i-HER6XN55Rr8k1Ze4fL3WwL">
            Den engelska ekonomen Bernard Connolly avskedades 1995 som EU-tjänsteman
            för att han skrivit en kritisk bok om den europeiska integrationen
            The Rotten Heart of Europe. Connolly hävdar att allt han sagt
            och skrivit skedde i enlighet med hans anställningskontrakt, eftersom
            han inte avslöjade någon hemlig information i samband med hans
            arbete vid kommissionen. Boken skrevs helt och hållet på hans
            fritid. Dessa fakta har inte ifrågasatts.
          </p>
          <p xml:id="i-Lh8HWXdnrVLXbkdyvf4MTx">
            Målet har nu behandlats i alla instanser och EG-domstolen kom
            med det slutliga utslaget 2001 03 06. EU:s högsta rättsliga instans
            konstaterade i domslutet att kommissionen hade rätt att avskeda
            Connolly för hans kritik mot kommissionen i syfte att "skydda
            andras rätt" och att straffa "individer som skadar institutionens
            anseende och rykte". Fallet gäller således inte enbart personer
            som arbetar inom EU-byråkratin utan även andra EU-medborgare.
          </p>
          <p xml:id="i-PS9xZpsQxdViEipkgsNZM4">
            Domstolen kallar Connollys bok "aggressiv, kränkande och förolämpande".
            Särskilt stötande anses författarens uppfattning vara, att den
            ekonomiska och monetära unionen utgör ett hot mot demokrati, frihet
            och en definitiv fred. I domen framhålls därför att det finns
            situationer, i vilken det är legalt att begränsa yttrandefriheten.
            Som exempel anför domstolen att publicering av förhållanden som
            är till förfång för den europeiska gemenskapen kan förbjudas i
            enlighet med artikel 10(2) i Europakonventionen om de mänskliga
            rättigheterna. Denna artikel säger att yttrandefrihet kan begränsas
            för att skydda andra människors rykte och rättigheter. I utlåtandet
            i en tidigare instans hänvisades till rättsfallet Wingrove mot
            Storbritannien vid Europarådsdomstolen i Strasbourg, där det i
            domskälen anfördes att det finns uttrycksformer som kan vara så
            kränkande för andra att dessa kan begränsas. Det fall som avsågs
            gällde en video av kvalificerad pornografisk art innehållande
            centrala religiösa symboler.
          </p>
          <p xml:id="i-WjFHmZ6vCAVSNuNQThwWs1">
            I domskälen gällande målet Wingrove mot Storbritannien angavs
            särskilt att domskälen inte kan användas av regeringar och andra
            offentliga institutioner för att inskränka yttrandefriheten och
            liknande i politiska sammanhang, dvs. yttrandefriheten får inte
            inskränkas för att skydda regeringars eller andra politiska organs
            anseende. Detta innebär att Europadomstolen har utsträckt skyddet
            i Europakonventionen för mänskliga rättigheter från att gälla
            enskilda individer till att skydda Europaunionens institutioner.
          </p>
          <p xml:id="i-Scz6BPXh3LGP1AHWQcGyAn">
            Generaladvokaten Colomer framhåller i sitt utlåtande i november
            2000 att brittisk yttrandefrihet inte har någon grund eller relevans
            i europeisk lag och antydde att Europadomstolen inte har anledning
            att ta hänsyn till brittiska legala traditioner. Den slutsats
            som kan dras är att motsvarande gäller svenska legala regler,
            t.ex. offentlighetsprincipen.
          </p>
          <p xml:id="i-Dp2xeS61m46EJjAXZ6E7nx">
            Fallet Connolly visar att den syn vi har i Sverige på myndigheters
            offentlighet och på yttrandefriheten kommer i konflikt med de
            utgångspunkter som höga jurister inom Europadomstolen tillämpar.
            Det är dessa jurister som bl.a. ska avgöra vad som avses med rättsliga
            begrepp som "allmänt intresse", "nödvändigt", "skäligt" etc. Detta
            innebär att när våra rättigheter kommer i konflikt med EU:s politiska
            ambitioner och andra länders rättstraditioner, kan vi utgå ifrån
            att våra rättigheter får ett svagt skydd.
          </p>
          <p xml:id="i-RvRV2gqz6RvpBCsxoTy9sA">
            Rättighetsstadgan som antogs i Nice, dock enligt beslutet utan
            juridisk status, försvagar ytterligare skyddet för yttrandefriheten
            i vissa fall. I artikel 52 i rättighetsstadgan anges att det finns
            en rätt att begränsa yttrandefrihet "om det är nödvändigt" och
            "om detta krävs för att skydda allmänna intressen inom unionen".
          </p>
          <p xml:id="i-9MC3sAmC7iW4qAwBzcMDSB">
            Vare sig rättighetsstadgan är juridiskt bindande eller inte har
            den redan tillämpats i ett domslut den 9 februari 2001. I ett
            mål om brittiska arbetstidsbestämmelser använde sig Europadomstolen
            av rättighetsstadgan i sina motiveringar.
          </p>
          <p xml:id="i-MQgP1WTvuUwktJFfXKhHjV">
            Både EU:s inställning till den svenska offentlighetsprincipen
            och de rättsfall som berörts ovan visar att grundläggande demokratiska
            värden inte skyddas av EU och Europadomstolen.
          </p>
          <p xml:id="i-YLgEc2cBz6o8z7QU2wUnG5">
            Europadomstolens fällande dom för vad som EU-eliten uppfattat
            som skadlig kritik mot EU och dess institutioner innebär att ur
            svenskt perspektiv normal rätt till yttrandefrihet inte gäller
            om kritiken riktas mot EU:s institutioner och makthavare. Detta
            strider mot svensk uppfattning om grundläggande fri- och rättigheter.
            Detta rättsliga hot fördjupas, om EU går vidare och skapar en
            gemensam straffrätt och en europeisk åklagarmyndighet.
          </p>
          <p xml:id="i-252ZvmYNmpUcfUQ14EJhXg">
            Vilka åtgärder avser justitieministern vidta för att skydda svenska
            medborgares yttrandefrihet och deras rätt att kritisera EU, dess
            politik och dess institutioner?
          </p>
        </div>
      </div>
    </body>
  </text>
</TEI>
