<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0528">
  <teiHeader>
    <fileDesc>
      <titleStmt>
        <title>den svenska livsmedelsproduktionens konkurrenskraft</title>
        <author>Danielsson, Staffan (c)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>den svenska livsmedelsproduktionens konkurrenskraft till jordbruksminister Ann-Christin Nykvist om den svenska livsmedelsproduktionens konkurrenskraft</title>
          <idno type="rdwebb">GS10528</idno>
          <ref type="dokument_url_text">http://data.riksdagen.se/dokument/GS10528/text</ref>
          <ref type="dokument_url_html">http://data.riksdagen.se/dokument/GS10528</ref>
          <ref type="dokumentstatus_url_xml">http://data.riksdagen.se/dokumentstatus/GS10528</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-N9Pi9YpD4nvtCEsVp2CGcX</idno>
            <persName>Staffan Danielsson</persName>
            <state ref="Q110832" type="partyAffiliation">
              <desc>C</desc>
            </state>
          </person>
          <person gender="woman">
            <idno>i-HhkgRHGRURfXTuftg1jHSf</idno>
            <persName>Ann-Christin Nykvist</persName>
            <state type="partyAffiliation" ref="Q105112">
              <desc>S</desc>
            </state>
          </person>
        </listPerson>
      </particDesc>
      <correspDesc>
        <correspAction type="sent" xml:id="i-MV3dxwHT84ggCc2Q7W1Fmq" corresp="i-N9Pi9YpD4nvtCEsVp2CGcX">
          <date when="2005-04-19"/>
        </correspAction>
        <correspAction type="received" xml:id="i-FrPYf93zL6xD947oQY5GeA" corresp="i-HhkgRHGRURfXTuftg1jHSf">
          <date when="2005-04-19"/>
        </correspAction>
        <correspAction type="answered" xml:id="i-XJzay1SP78N8ecziNtAKXj" corresp="i-HhkgRHGRURfXTuftg1jHSf">
          <date when="2005-05-17"/>
        </correspAction>
        <correspContext corresp="i-XJzay1SP78N8ecziNtAKXj">
          <ref type="record" target="prot-200405--121">Riksdagens snabbprotokoll 2004/05:121 Tisdagen den 17 maj</ref>
          <ref type="recordSection" target="unsetDivId">7 § Svar på interpellation 2004/05:528 om den svenska livsmedelsproduktionens konkurrenskraft</ref>
        </correspContext>
      </correspDesc>
    </profileDesc>
  </teiHeader>
  <text>
    <body>
      <div type="ipqHeader">
        <div type="ipqTitle">
          <p xml:id="i-AAwSvNdun6MgaR1E1BZwD6">
            Interpellation 2004/05:528 av Staffan Danielsson (c) till jordbruksminister
            Ann-Christin Nykvist om den svenska livsmedelsproduktionens konkurrenskraft
          </p>
        </div>
        <div type="ipqSubmissionInfo">
          <p xml:id="i-JiuRzL9QtsFG8Zfj5kiGky">
            den 19 april
          </p>
        </div>
      </div>
      <div type="ipqBody">
        <div type="ipContext">
          <p xml:id="i-61o7FBad5Kth1MHSuAMjDJ">
            Trots en mycket stark internationell högkonjunktur är den effektiva
            svenska sysselsättningen stagnerande, över en femtedel av den
            arbetsföra befolkningen uppbär dagligen samhälleliga ersättningar
            av skilda slag. Trots mycket vackert tal om näringsliv och småföretagsamhet
            är det svenska skattetrycket högt och de svenska regelverken krångliga,
            stelbenta och ofta kostnadsdrivande.
          </p>
          <p xml:id="i-XkeNhb3UBWyu5K6xDUkqeB">
            Tyvärr är @ trots högkonjunkturen @ läget allvarligt för Sverige.
            Rader av företag flyttar ut hela eller delar av sin verksamhet
            och mängder av små och stora företag som borde expandera och nyanställa
            avstår från att göra detta. Hela branscher som varvs- och textilindustri
            har i stor utsträckning försvunnit och nya står på tur.
          </p>
          <p xml:id="i-YJU5phbbhBuT2sBqAZzFg1">
            Sverige behöver ett mycket bättre företagsklimat som stimulerar
            befintliga företag att våga satsa och nyanställa, och som underlättar
            för småföretagare och entreprenörer att riskera sitt kapital och
            satsa sin drivkraft på investeringar och nyanställningar. I dag
            hämmas och beskärs utrymmet för företagsamheten alltför mycket.
            Den som vågar språnget tar stora risker när man lämnar tryggheten
            i anställningsförmåner och arbetsmarknadsförsäkringar och blir
            egen företagare. Det måste bli lättare och mer uppskattat att
            bli företagare.
          </p>
          <p xml:id="i-Jvm1U9opFytrYM5vBJKHiZ">
            Men det behövs mer än generella åtgärder för att främja näringslivet
            och företagsamheten. Det behövs en planmässig översyn och reducering
            av kostnadstrycket i alla led. Det krävs förenklingar med mindre
            krångel och byråkrati och det krävs ett nära samarbete mellan
            näringslivet och samhället.
          </p>
          <p xml:id="i-8dYZqTJhHVpaZCy2baPmPg">
            Jag vill ta en bransch och ett län jag känner väl som exempel,
            nämligen jordbruket och livsmedelsindustrin i Östergötland.
          </p>
          <p xml:id="i-7gf4sAYikGMW41KrViLXeB">
            I mitt hemlän Östergötland har åkrarna och betesmarkerna varit
            viktiga naturresurser som i alla tider stått för en betydande
            produktion och sysselsättning. Genom en väldig teknikutveckling
            och rationalisering har sysselsättningen minskat, men produktionen
            upprätthållits. Företagen är i dag färre och större än tidigare,
            och livsmedelsindustrierna likaså, men produktionsvolymen har
            någorlunda upprätthållits. Tillsammans med erforderliga service-
            och insatsnäringar produceras i dag en internationellt högklassig
            mat under höga miljö- och djurskyddskrav. Detta samtidigt som
            kretsloppet sluts, länets resurser utnyttjas och landsbygden lever.
          </p>
          <p xml:id="i-3qDmytLb1owLf2t6bHoxTH">
            De gröna näringarna inklusive industri och underleverantörer
            svarar för ca 10 % av både länets BNP och sysselsättning. Östergötland
            har mycket spannmålsodling och en betydande produktion av gris,
            ägg och fågel, men även stora vallarealer och betesmarker och
            en omfattande produktion av mjölk och nötkött. Länets livsmedelsproduktion
            står nu liksom för landet i sin helhet inför mycket stora utmaningar,
            som om de inte möts på rätt sätt kan leda till en gradvis exodus
            likt varvsindustrin och textilindustrin. Självfallet vore en utveckling
            i en sådan riktning alarmerande för både Sveriges ekonomi och
            ekologi. Det måste enligt min mening motverkas till det yttersta
            genom samlade och mycket kraftiga gemensamma ansträngningar från
            både näring och samhälle.
          </p>
          <p xml:id="i-HaxLhEU7kewUp6eA47rNHs">
            Det faktum att det svenska jordbruket verkar i ett kärvare klimat
            och med större transportavstånd än i övriga EU-länder underbygger
            detta ytterligare.
          </p>
          <p xml:id="i-HKGv9M3dULDGcYzsKpPUdu">
            Jordbruksministern besvarade i september en interpellation från
            Jan Andersson (c) om risken för att "världens bästa livsmedelsproduktion"
            flyttar utomlands på grund av den i Sverige låga lönsamheten i
            kombination med EU:s frikopplingsreform som inte längre kräver
            matproduktion som motprestation. Jordbruksministern var inte så
            oroad utan hoppades hurtigt på bättre affärsmässighet från näringen,
            på sänkta dieselskatter, på livsmedlens svenska mervärden och
            på kostnadsjakt och rationaliseringar.
          </p>
          <p xml:id="i-7DrowAPrRG9RYpJG6jj32C">
            Även näringen gör givetvis sitt yttersta för att gilla läget
            och skapa en positiv tilltro till de möjligheter som alltid finns,
            medan den allvarliga verklighet och hotbild som kastar sin kolsvarta
            slagskugga delvis förträngs. Mängder av unga och äldre företagare
            vill inget hellre än att sätta spaden i jorden för olika investeringar
            och satsningar, och några gör det. Marginalerna är ändå allt knappare
            och risken allt större, och det bör närmast ses som ett huvudalternativ
            att när många nu kommer att upphöra med sin livsmedelsproduktion
            så kommer minskningen inte att kompenseras med tillräckligt mycket
            nyinvesteringar. Resultatet blir i så fall att produktionen minskar
            och den redan koncentrerade livsmedelsindustrin minskar ytterligare
            med risken för att den kritiska massan kan närma sig på olika
            områden.
          </p>
          <p xml:id="i-P66ko7dCGmhv6ygVvH7Y37">
            Det har gått ett halvår sedan interpellationsdebatten i höstas,
            och flera rapporter och analyser om situationen för den svenska
            livsmedelsproduktionen har sedan dess lagts fram. Även om ansträngningar
            delvis görs för att tolka resultaten så positivt som möjligt är
            ändå den helhetsbild som ges vad gäller den svenska livsmedelssektorns
            lönsamhet och konkurrenssituation närmast alarmerande.
          </p>
          <p xml:id="i-K61vegVA9xnC1m1KUoBVA9">
            Detta stämmer tyvärr också överens med de analyser som gjorts
            tidigare. Gunnar Björks rapport SOU 1997:167 redovisade låga nettoinkomster
            för det svenska jordbruket relativt andra länder, och höga skatter.
            Jordbruksverkets rapporter om ekonomi och inkomstjämförelser inom
            jordbruket (2000:11 och 2001:10) visar att i jämförelse med nästan
            alla EU-länder ligger Sveriges nettoinkomst från total arbetsinsats
            per årsarbete på en mycket låg nivå, samt att kostnaderna är betydligt
            högre än intäkterna än i övriga länder. I Jordbruksverkets rapport
            2003:7 prövades olika hypoteser mot en rad indikatorer. Slutsatsen
            var att den negativa trend som vissa indikatorer uppvisade @ "jordbruket
            tappar" @ kan vara ett tecken på att det svenska jordbruket står
            sämre rustat i framtiden än i jämförbara länder.
          </p>
          <p xml:id="i-6NHnQLma4hJZtxnrEbsuh7">
            LRF Konsults rapport om lantbrukets lönsamhet 2004 visar att
            det svenska jordbrukets produktionskostnader ökat kraftigt sedan
            EU-inträdet med 17 %, medan produktpriserna samtidigt sjunkit
            med 8 %, ett negativt gap på 25 %. LRF:s färska skrift "Gröna
            framtider" anger att gapet ökat 35 % mellan 1995 och 2005. Detta
            gap vidgas snabbare i Sverige än i övriga EU-länder, vilket gör
            att lönsamheten faller och viljan att producera minskar. Andra
            indikatorer på en svag konkurrenskraft i det svenska jordbruket
            jämfört med EU är den relativt höga andelen frivillig träda, det
            svaga utnyttjandet av landskvoten på mjölk samt den sjunkande
            produktionen och ökande importen på flera produktområden. Likaså
            visar LRF-konsults lantbruksbarometer 2004 att 2003 var ett tungt
            år för det svenska jordbruket med 10 % lägre företagsinkomster
            och med ett lönsamhetsindex som sjönk från +10 till ‾7.
          </p>
          <p xml:id="i-NgJXAAMvZ6vA1eDE6NG29W">
            Livsmedelsekonomiska institutets rapport 2004:9 om det svenska
            jordbrukets konkurrenskraft efter EU-inträdet är heller ingen
            uppbygglig läsning. Sedan 1995 har den inhemskt producerade delen
            av den svenska köttkonsumtionen sjunkit från 80 % till 62 % för
            nötkött, från 91 % till 81 % för griskött och från 96 % till 75
            % för fågel. I en listning över EU-ländernas komparativa fördelar
            på EU-marknaden 2003 hamnar Sverige näst sist. I Sverige är importen
            av livsmedel från andra EU-länder tre gånger så stor som exporten.
            Både import och export har fördubblats sedan 1995, importen alltså
            väsentligt mer i absoluta tal. Institutet menar att Sverige blir
            allt mindre konkurrenskraftigt på produktion av griskött, nötkött
            och kött av fjäderfä, till exempel har importen av svinkött fördubblats
            sedan 1995. Inte heller på mejerivaror är Sverige speciellt konkurrenskraftigt.
            Positiva undantag är choklad och vodka.
          </p>
          <p xml:id="i-KoVzYvHBXHpnG73o8fpDCK">
            Jordbruksverket kom nyligen med sin rapport 2005:3 om merkostnader
            och mervärden i svenskt jordbruk, i jämförelse med Danmark och
            Finland. Verket visar bland annat att den effektiva skatten på
            dieselolja efter den svenska återbetalningen är 30 öre per liter
            i Danmark, 65 öre per liter i Finland och ca 165 öre per liter
            i Sverige. I praktiken är det endast Sverige som belastar jordbruket
            med en handelsgödselskatt. Danmark har en fastighetsskatt men
            också löneskatter på bara en tredjedel av den svenska nivån. Alla
            tre länderna har omfattande regelverk för djurskydd och miljö.
            Sverige har strängare regler till exempel vad gäller suggornas
            rörlighet och smågrisarnas avvänjning, samt för grisboxarnas storlek.
            För hönsen har Sverige betydligt strängare regler än de båda övriga
            länderna, vilket liksom för grisarna leder till högre bygg- och
            användningskostnader.
          </p>
          <p xml:id="i-JN5cZUqzJdrHVEoLGmrE4z">
            Jordbruksverket diskuterar också vilka mervärden som de svenska
            jordbruksprodukterna uppvisar. Det finns sådana men verket påpekar
            att priset ändå måste vara konkurrenskraftigt.
          </p>
          <p xml:id="i-CUuLjFMNTjStzbce1pPFLt">
            LRF har slutligen, februari 2005, gjort en benchmarking av svenskt
            jordbruks kostnader jämfört med några andra länder. Den visar
            inte överraskande att det svenska kostnadsläget är högt. Jämfört
            med andra nordeuropeiska länder kostar det 15 % mer i Sverige
            att producera griskött och 11 % mer att producera kyckling än
            i det näst dyraste landet. I äggproduktionen var kostnaden 47
            % högre per kilo ägg än i Holland, och i mjölken var produktionskostnaden
            10 % högre än i Danmark. Byggkostnaderna i grisproduktionen var
            34 % högre i Sverige än i det billigaste landet, i kycklingproduktionen
            39 % högre och i äggproduktionen mer än 100 % högre. Orsaken är
            främst lagreglerade ytkrav, men även val av byggnader samt det
            generella kostnadsläget inom svensk byggsektor.
          </p>
          <p xml:id="i-XR3rzsTA2b5ce4pLpmjDPb">
            Mot bakgrund av den dystra kostnadsjämförelsen och produktionsutvecklingen
            är det rätt uppenbart att de svenska mervärdena @ som förvisso
            finns @ inte räcker till för att kompensera merkostnaderna. Inte
            heller Sveriges regional- och miljöersättningar verkar ge tillräcklig
            kompensation, om målet är att vidmakthålla dagens svenska livsmedelsproduktion
            med dagens ambitiösa miljö- och djurskyddsregelverk. Prisnivåerna
            i länderna varierar också, och bilden är inte entydig. Jordbruksverkets
            rapport om mervärden visar till exempel att år 2003 låg de danska
            mjölkpriserna knappt 5 % högre än de svenska och nötköttspriserna
            10 % högre, medan de svenska grispriserna låg drygt 30 % högre
            än de danska. I dagsläget är däremot de svenska grispriserna bland
            EU-15:s lägsta.
          </p>
          <p xml:id="i-5GAwquK6sL63EeY6be6UdY">
            Med min utgångspunkt i det östgötska jordbruket och livsmedelsindustrin
            är det givetvis ett mycket allvarligt läge, liksom för landets
            livsmedelsproduktion i sin helhet. Medan angränsande länders jordbruk
            och livsmedelsindustrier har tillväxt har i stället de i Sverige
            stagnerat eller minskat, och detta trots den svenska modell vi
            alla är så stolta över.
          </p>
          <p xml:id="i-NFYztYWEfFxogKCWYMgWoA">
            Min slutsats blir att vi i Östergötland och Sverige självfallet
            ska producera mat efter höga miljö- och djurskyddsregler, men
            att vi på en fri och konkurrensutsatt Europamarknad inte får dra
            på oss mer än begränsade merkostnader utöver våra konkurrentländers
            nivå. Sverige bör ligga i täten, men inte långt före. Om våra
            regelverk är så ambitiösa och kostnadsdrivande att effekten blir
            att den svenska livsmedelsindustrin flyttar utomlands har vi platt
            intet vunnit, utan i stället har Sverige då förlorat BNP och sysselsättning
            och inhemsk produktion samtidigt som Europas miljö och djurskydd
            blivit sämre genom vår ökade import från länder med lägre krav.
            Jag har i en annan interpellationsdebatt exemplifierat med pälsdjur
            och fåglar, men parallellen gäller tyvärr även för grisar, nötkött,
            mjölk och spannmål.
          </p>
          <p xml:id="i-2i8nd2x5Rsbw9HSQe7Fy1A">
            Utöver den faktiska verklighet som anförda rapporter så entydigt
            beskriver, och i vetskap om att svenskt jordbruk lever under mycket
            knappa Europamarginaler, tillkommer så EU:s frikopplingsreform,
            som inte längre kräver motprestationen livsmedelsproduktion för
            att ersättningarna ska utbetalas. Uppenbarligen är risken stor
            att livsmedelsproduktionen de närmaste åren kommer att minska
            mest i just Sverige, där maten i ett helhetsperspektiv är allra
            bäst och där hela landskapet och landsbygden hotas av en fortsatt
            utslagning och minskning.
          </p>
          <p xml:id="i-BgLx7czknWkfVJ9afSeUd1">
            Hur ser landets jordbruks- och konsumentminister @ och därmed
            Sveriges regering @ på den här hotande utvecklingen?
          </p>
          <p xml:id="i-WsbgbjJ8nvHz3FzEDfN8sz">
            Är det bara ännu en bransch som bland andra nu ska ses flytta
            utomlands?
          </p>
          <p xml:id="i-2WpTiznEgbyJQUqgKV6qcM">
            Har Sverige några mål för sin livsmedelsproduktion vad gäller
            volym och spridning över landet, eller ej?
          </p>
          <p xml:id="i-RwruLyDWNTFrDLxfMqn7Sv">
            Tänker jordbruksministern vidta några åtgärder för att med all
            kraft förhindra det som hotar och tillsammans med näringen göra
            allt för att förbättra livsmedelsproduktionens konkurrenskraft,
            eller ej?
          </p>
          <p xml:id="i-KUGKm3ax2bH8DGw7biHcMd">
            Vid interpellationsdebatten i september inskränkte sig ministern
            till någon allmän överläggning per år med branschen, och till
            någon kontaktgrupp inom departementet. Detta är alldeles otillräckligt.
          </p>
          <p xml:id="i-Vi89D5oWq7gbLyrQpJbnUN">
            Min uppfattning är att allt som kan göras för att förbättra konkurrenskraften
            i det svenska jordbruket och i livsmedelsindustrin snarast måste
            göras. Det handlar om stort och smått, det handlar om insatser
            i jordbruken, i industrin och hos stat, kommun och myndigheter.
          </p>
          <p xml:id="i-F1Js1DSxT7AfLSf4SQkJgT">
            Visst ska vi fortsätta att ha höga miljö- och djurskyddsambitioner,
            men regelverken bör skyndsamt genomgås och granskas mot bakgrund
            av de rapporter som kommit och anpassningar kunna göras där Sverige
            både ligger för långt före eller för långt efter.
          </p>
          <p xml:id="i-255YG29RqK7QfWUQUCkEXr">
            Näringen är i full gång med att trimma både primärproduktionen
            och industrin, och det arbetet kan säkert stöttas i väsentlig
            grad genom rådgivning och forskning och ökade informationsinsatser
            och samarbeten på skilda sätt.
          </p>
          <p xml:id="i-L1yR8srf6Nwv4h9wu5MPTz">
            Samhället genom stat, myndigheter och kommuner måste tillsammans
            med näringen se över befintliga lagar och regelverk i syfte att
            förenkla och minska krångel, byråkrati och kostnader. Det handlar
            om miljöbalken, om bygglovsprocessen, om skatteuttag och sjukförsäkringsregler,
            om ensidigt höga tvärvillkor för EU-ersättningarna i just Sverige
            med mera. Det handlar om att se över alla kommunala och statliga
            taxor och avgifter i ett EU-perspektiv. Sverige kan inte tillåta
            sig att uttaxera väsentligt högre belopp på område efter område
            än vad länderna i vår omvärld gör. Exemplen är tyvärr legio, bland
            de senaste kraven på livsmedelsindustrin vad gäller besiktningsveterinärer
            och vad deras insatser får kosta och vem som ska betala.
          </p>
          <p xml:id="i-KELTfmMAcHhRrbkhvxJKnZ">
            Om vi i Sverige tillämpar kostnadsdrivande regelverk i olika
            avseenden, och tillåter oss att avgiftsfinansiera alla mycket
            noggranna kontroller av skilda slag och att uttaxera unika skatter
            och skattenivåer blir resultatet att företag och delar av hela
            branscher försvinner från landet och därmed massor av produktion
            och jobb. Och effekten blir självklart att vi i stället importerar
            produkterna som ofta producerats under helt andra förutsättningar
            än de som vi själva krävde och som bidrog till att produktionen
            upphörde hos oss. Blir detta resultatet har Sverige ingenting
            vunnit utan bara förlorat, och våra höga ambitioner i olika avseenden
            har helt motverkat det de var tänkta att gynna.
          </p>
          <p xml:id="i-Q816sRXdtcCm9BRrTaZVRU">
            För att återkoppla till min inledning är det ett generellt behov
            i de flesta branscher och för de flesta företag att deras konkurrenskraft
            förbättras och att Sveriges företagarklimat förbättras.
          </p>
          <p xml:id="i-Ss5vhfijbsUMqPGNomFGes">
            För livsmedelsproduktionen har Centerpartiet krävt att regeringen
            inrättar en utvecklingsgrupp med berörda intressenter som med
            vittgående befogenheter kan lägga löpande förslag som skyndsamt
            ska stärka sektorns konkurrenskraft i de avseenden jag bland annat
            tagit upp. Det brådskar!
          </p>
        </div>
        <div type="ipQuestion">
          <p xml:id="i-QE5qXpLJkWTNdmj8xALGh9">
            Därför vill jag fråga jordbruksministern:
            <list rend="unordered">
              <item>
                1. Hur ser jordbruksministern på de olika rapporterna om det
                svenska jordbrukets bristande konkurrenskraft och den hotbild
                de så entydigt visar?
              </item>
              <item>
                2. Delar jordbruksministern min bedömning att situationen är
                så allvarlig att det erfordras extraordinära insatser mellan alla
                berörda för att skyndsamt minska byråkrati och kostnader i alla
                led?
              </item>
              <item>
                3. Vilka åtgärder avser jordbruksministern att vidta för att
                tillsätta en grupp eller kommission som med stort mandat skyndsamt
                kan genomföra och föreslå förbättringsåtgärder för den svenska
                livsmedelsproduktionens konkurrenskraft i både kort- och långsiktiga
                avseenden?
              </item>
              <item>
                4. Vilka åtgärder i övrigt avser jordbruksministern att vidta
                för att stärka den svenska livsmedelsproduktionens konkurrenskraft?
              </item>
            </list>
          </p>
        </div>
      </div>
    </body>
  </text>
</TEI>
