<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200405--0065">
  <teiHeader>
    <fileDesc>
      <titleStmt>
        <title>avvisningar av tjetjener</title>
        <author>Larsson, Kalle (v)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>avvisningar av tjetjener till statsrådet Barbro Holmberg om avvisningar av tjetjener</title>
          <idno type="rdwebb">GS1065</idno>
          <ref type="dokument_url_text">http://data.riksdagen.se/dokument/GS1065/text</ref>
          <ref type="dokument_url_html">http://data.riksdagen.se/dokument/GS1065</ref>
          <ref type="dokumentstatus_url_xml">http://data.riksdagen.se/dokumentstatus/GS1065</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-mN8mVTBvBYjtHLNThWLo4</idno>
            <persName>Kalle Larsson</persName>
            <state ref="Q110837" type="partyAffiliation">
              <desc>V</desc>
            </state>
          </person>
          <person gender="woman">
            <idno>i-8NR1Z8tejozuay7fUnQPDP</idno>
            <persName>Barbro Holmberg</persName>
            <state ref="Q105112" type="partyAffiliation">
              <desc>S</desc>
            </state>
          </person>
        </listPerson>
      </particDesc>
      <correspDesc>
        <correspAction type="sent" xml:id="i-74YAFXCiEkpc9CYHw1jP4z" corresp="i-mN8mVTBvBYjtHLNThWLo4">
          <date when="2004-10-21"/>
        </correspAction>
        <correspAction type="answered" xml:id="i-RNok1Zpbq5sSuPceBW4oy1">
          <date when="2004-11-09"/>
        </correspAction>
        <correspAction type="received" xml:id="i-8rNLSBrcPHBY2VGLPo3vCK" corresp="i-8NR1Z8tejozuay7fUnQPDP">
          <date when="2004-10-21"/>
        </correspAction>
      </correspDesc>
    </profileDesc>
  </teiHeader>
  <text>
    <body>
      <div type="ipqHeader">
        <div type="ipqTitle">
          <p xml:id="i-78sZNPFx92PPwRAGHrhseK">
            Interpellation 2004/05:65 av Kalle Larsson (v) till statsrådet
            Barbro Holmberg om avvisningar av tjetjener
          </p>
        </div>
        <div type="ipqSubmissionInfo">
          <p xml:id="i-2R3tYvDt4m5xsegHWmWnSL">
            den 21 oktober
          </p>
        </div>
      </div>
      <div type="ipqBody">
        <div type="ipContext">
          <p xml:id="i-6DK6cP9tdDdgXeku75RUKN">
            Regeringen har i februari 2004 fattat praxisbeslut i några asylärenden
            gällande tjetjenska asylsökande. I besluten slog man fast att
            det för närvarande råder en väpnad inre konflikt i Tjetjenien
            i den mening som anges i 3 kap. 3 § 1 st. 2 utlänningslagen. Den
            som på grund av denna konflikt inte kan återvända till sitt hemland
            har därmed rätt till skydd i Sverige. Innan man ger skydd i Sverige
            kommer dock först att ske en prövning om det är möjligt att med
            tillämpning av ett så kallat inre flyktalternativ kräva att asylsökande
            tjetjener söker skydd i andra delar av Ryska federationen.
          </p>
          <p xml:id="i-R6FR3DCqy3j29brqCvCoHz">
            I sitt beslut om överlämnande av Tjetjenienärendena till regeringen
            säger Utlänningsnämnden följande om möjligheten att tillämpa inre
            flyktalternativ för tjetjener:
          </p>
          <p xml:id="i-9g2bCH412AidjFxK6t39C2">
            "Det s.k. propiskasystemet som tillämpades under Sovjettiden
            gjorde det möjligt för myndigheterna att utöva kontroll över sovjetmedborgarna.
            Det var polismyndigheterna som hade att tillämpa systemet och
            som kunde bevilja eller vägra medborgarna att vistas inom ett
            visst område.
          </p>
          <p xml:id="i-Mpxy5EnW7F33w7q15U4rGF">
            Fastän detta system numera har avskaffats och enligt rysk federal
            lag är förbjudet har flera lokala myndigheter uppsatt stränga
            regler beträffande villkor att få uppehålla sig och bosätta sig
            inom myndighetens område. Den ryska statsmaktens relativa svaghet
            gör det möjligt att sätta sig över den federala lagens bestämmelser.
            Statsmaktens vilja och förmåga att ingripa mot de lokala bestämmelserna
            är begränsad.
          </p>
          <p xml:id="i-L1imhDUycfdj77u17d3n4K">
            På grund härav har det varit möjligt för de lokala myndigheterna
            att i praktiken reglera vilka som ska få bo och uppehålla sig
            i respektive kommun. Vad avser personer från Tjetjenien tillkommer
            att det finns en önskan från de federala myndigheternas sida att
            flyktingar från Tjetjenien återvänder dit. Det finns till exempel
            en överenskommelse mellan Tjetjenien och Ingusjetien om återvändande.
          </p>
          <p xml:id="i-VWUMWZV2bfpc72Z1uCLf9w">
            Tjetjener som under det pågående kriget tvingats fly från hemrepubliken
            har, till skillnad från andra grupper i samma situation, helt
            förvägrats föreskriven status som så kallad forced migrant vilket
            innebär att de berövas den därav följande rätten till bland annat
            socialt understöd, hjälp till anställning, sjukvård och skola
            för barnen. Trots att propiskasystemet har avskaffats och genom
            federal lagstiftning ersatts med en ordning med registrering på
            den adress personen valt för sin bosättning har, som nämnts, myndigheterna
            utanför Tjetjenien och Ingushetien i mycket stor utsträckning
            vägrat tjetjener permanent registrering. I särskild grad gäller
            detta Moskva, Sankt Petersburg och andra större städer men det
            tillämpas även i övriga delar av federationen.
          </p>
          <p xml:id="i-HzhXYzPpfjAdPCF4MXiHtR">
            Utan att kunna visa upp permanent registrering är tjetjenerna
            hänvisade till en illegal vistelse där de uppehåller sig och blir
            därmed även föremål för fortlöpande kränkningar från polisens
            sida. Deras utsatthet bland annat vid poliskontroller förstärks
            av att de är dokumentslösa, eftersom de vägras inrikespass och
            utrikespass med hänvisning till att dessa får skaffas i Tjetjenien,
            dit de inte kan eller vågar återvända. Deras möjligheter till
            anställning utanför den "svarta sektorn" är starkt begränsade
            på grund av frånvaron av registrering och identitetskontroller.
            Detsamma gäller bostad.
          </p>
          <p xml:id="i-AY2SsZpMsBdJ58vshmShh8">
            Det förekommer utpressning från polisens sida mot arbetsgivare
            respektive hyresvärdar för att förmå dessa att säga upp tjetjener.
            Utan registrering är tjetjenerna vidare avstängda från bland annat
            rätten till pension, barnbidrag och socialbidrag. Härtill kommer
            att de utsatts för frekventa poliskontroller, visiteringar och
            husrannsakningar samt arresteringar.
          </p>
          <p xml:id="i-5Wv6h7awHjvfwzdVQnbMY9">
            I samband med sådana polisingripanden förekommer inte sällan
            misshandel och krav på muta samt slutligen deportering utanför
            kommunen. Till det som nu sagts kan läggas den allmänt förhärskande
            och av myndigheter uppammade animositet hos befolkningen mot personer
            med ursprung från Kaukasien och särskilt då tjetjener, vilken
            sannolikt har ytterligare förstärkts efter gisslantagningen i
            Moskva i oktober 2002.
          </p>
          <p xml:id="i-BaT2VGpvxGwkt3xb8i1BP7">
            - - - Nämnden bedömer vidare, mot bakgrund av vad som förut sagts,
            att situationen för de tjetjener som har flytt från republiken
            inte är sådan i övriga delar av Ryska Federationen, att det normalt
            kan krävas att de söker skydd där".
          </p>
          <p xml:id="i-VB2vNudG9ZzLuig8X4TYBo">
            På liknande grunder som Utlänningsnämnden avvisar FN:s flyktingkommissariat
            i princip möjligheten att utom i vissa undantagsfall hänvisa asylsökande
            tjetjener till ett inre flyktalternativ i Ryska federationen.
          </p>
          <p xml:id="i-N3v4VQECnbgGmFAW1MvNDf">
            Regeringen har i sina beslut förklarat att hänvisning till inre
            flyktalternativ för asylsökande tjetjener kräver en uttömmande
            utredning och noggrann individuell bedömning i varje enskilt fall.
            Det måste visas att den sökande har anknytning till andra delar
            av Ryska federationen och inte riskerar att därifrån återsändas
            till Tjetjenien.
          </p>
          <p xml:id="i-TvMQNJTodSwVRzqD9Q8SWC">
            Anknytningen kan bestå i att den sökande bott och haft sin försörjning
            ordnad i en annan del av federationen eller har släktingar där
            som det är rimligt att den sökande söker stöd hos. Regeringen
            föreslår också att man ska använda de av språkexpertis som bedrägeri
            utdömda språktesten för att utreda om asylsökande är hemmahörande
            i Tjetjenien.
          </p>
          <p xml:id="i-KdQS16e1ZoWVL8bqsRVtbj">
            När Utlänningsnämnden nu börjat fatta beslut i ett större antal
            ärenden rörande asylsökande från Tjetjenien har man avslagit cirka
            två tredjedelar av överklagandena, i samtliga dessa fall har man
            funnit en anknytning till någon annan del av Ryssland och hänvisat
            till så kallade inre flyktalternativ.
          </p>
          <p xml:id="i-2HVSYaE1fdBHEyVzQSNPFy">
            Johan Lagerfelt, ordförande i Svenska Tjetjenienkommittén, har
            kunnat konstatera att det räcker med minsta koppling till Ryssland
            utanför Tjetjenien för att få avslag. Från de riktlinjer för bedömningen
            av rimligheten att hänvisa till inre flyktalternativ, som Utlänningsnämnden
            gav sitt yttrande till regeringen, bortser samma nämnd i dag totalt.
            Genom denna utveckling av praxis har asylrätten för krigsflyktingar
            från Tjetjenien i stora delar försatts ur tillämpning.
          </p>
          <p xml:id="i-XiaCcGPPPcJPKR6SCqg2e5">
            En mekanisk hänvisning i beslutsmotiveringen till inre flyktalternativ,
            utan att det gjorts någon individuell utredning om rimligheten
            av detta i det enskilda fallet, används systematiskt av Migrationsverket
            och Utlänningsnämnden. Det gäller inte bara tjetjenska asylsökande
            utan generellt, till exempel beträffande kosovoromer eller afghaner.
            Den praktiska effekten blir att asylrätten blir en tom formalitet
            utan innehåll.
          </p>
          <p xml:id="i-Sn5wZV3VceJs1Zdu8DEGt6">
            Mot den bakgrunden vill jag fråga statsrådet:
          </p>
          <p xml:id="i-PDbAN5ioAvgPT4XEaFyGA6">
            Vilka åtgärder avser statsrådet att vidta för att hänvisning
            till inre flyktalternativ inte i fortsättningen ska tillämpas
            på ett sätt som effektivt sätter asylrätten ur spel både för tjetjener
            och andra grupper av asylsökande?
          </p>
        </div>
      </div>
    </body>
  </text>
</TEI>
