<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200708--0187">
  <teiHeader>
    <fileDesc>
      <titleStmt>
        <title>Regleringsbrev till SCB och ULF</title>
        <author>Levi, Lennart (c)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>Regleringsbrev till SCB och ULF till Anders Borg (m), finansminister om Regleringsbrev till SCB och ULF</title>
          <idno type="rdwebb">GV10187</idno>
          <ref type="dokument_url_text">http://data.riksdagen.se/dokument/GV10187/text</ref>
          <ref type="dokument_url_html">http://data.riksdagen.se/dokument/GV10187</ref>
          <ref type="dokumentstatus_url_xml">http://data.riksdagen.se/dokumentstatus/GV10187</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-cTvnFNCTwGHRy1gphkR7q</idno>
            <persName>Lennart Levi</persName>
            <state ref="unknown" type="partyAffiliation">
              <desc>C</desc>
            </state>
          </person>
          <person gender="man">
            <idno>i-EemRytGskeDvwKV2im64qt</idno>
            <persName>Anders Borg</persName>
            <state ref="unknown" type="partyAffiliation">
              <desc>M</desc>
            </state>
          </person>
          <person gender="man">
            <idno>i-EemRytGskeDvwKV2im64qt</idno>
            <persName>Anders Borg</persName>
            <state ref="unknown" type="partyAffiliation">
              <desc>M</desc>
            </state>
          </person>
        </listPerson>
      </particDesc>
      <correspDesc>
        <correspAction type="sent" xml:id="i-MBBLP2atitFdSvwyWjF6pi" corresp="i-cTvnFNCTwGHRy1gphkR7q">
          <date when="2007-11-19"/>
        </correspAction>
        <correspAction type="received" xml:id="i-V66imJyA5WB3YwNqjBFEGu" corresp="i-EemRytGskeDvwKV2im64qt">
          <date when="2007-11-20"/>
        </correspAction>
        <correspAction type="answered" xml:id="i-KoFxjyPHaaFr85g4t2gPLF" corresp="i-EemRytGskeDvwKV2im64qt">
          <date when="2007-11-30"/>
        </correspAction>
        <correspContext corresp="i-KoFxjyPHaaFr85g4t2gPLF">
          <ref type="record" target="prot-200708--034">Riksdagens protokoll 2007/08:34 Fredagen den 30 november</ref>
          <ref type="recordSection" target="unsetDivId">6 § Svar på interpellation 2007/08:187 om regleringsbrev till SCB och ULF</ref>
        </correspContext>
      </correspDesc>
    </profileDesc>
  </teiHeader>
  <text>
    <body>
      <div type="ipqHeader">
        <div type="ipqTitle">
          <p xml:id="i-5cikdaXwFTfYHiGd4V4YSh">
            Interpellation 2007/08:187 Regleringsbrev till SCB och ULF av
            Lennart Levi (c) till finansminister Anders Borg (m)
          </p>
        </div>
        <div type="ipqSubmissionInfo">
          <p xml:id="i-PtcWmoYWp8ycnUBS3b2nib">
            den 19 november
          </p>
        </div>
      </div>
      <div type="ipqBody">
        <div type="ipContext">
          <p xml:id="i-PaCE8bP5yK5HYkqFdb6y2S">
            I min fråga till finansminister Anders Borg i kammaren den 30
            november 2006 framhöll jag att ”vårt land kan vara stolt över
            Statistiska centralbyråns, SCB:s, system för undersökningar av
            befolkningens levnadsförhållanden. ULF. I ULF ingår ett tiotal
            integrerade sektorsundersökningar som sammantagna ger oss en unik
            och tillförlitlig bild av vår välfärd” vid varje mättillfälle
            men också av dess utveckling över flera decennier.
          </p>
          <p xml:id="i-9vqeSYZewAa2aDqW2gmv8b">
            I sitt svar framhöll finansministern att han bara kunde instämma
            i ovanstående, ”nämligen att levnadsundersökningarna har varit
            centrala” och att de är viktiga ”för att vi ska få en ökad förståelse
            för hur samhällsförhållandena fungerar”.
          </p>
          <p xml:id="i-RATspnQctP64tmKYX3jt42">
            Jag kan i min tur bara instämma i finansministerns nyssnämnda
            bedömningar. ULF används sedan årtionden av statsdepartementen,
            otaliga offentliga utredningar, sektorsmyndigheter, forskningsinstitutioner,
            intresseorganisationer och massmedier. SCB:s ledning har själv
            betecknat ULF som ”SCB:s flaggskepp”. ULF har även tjänat som
            förebild för statistikuppbyggnaden i andra länder. Och SCB och
            ULF har tilldelats 2001 års Reward for the Betterment of Human
            Conditions av The International Society for Quality of Life Studies
            för sin systemuppbyggnad, rigorösa kvalitetskontroll, publicering
            och uthållighet allt sedan 1970-talet.
          </p>
          <p xml:id="i-Wm49NrVE71pzv5LFaLfiSR">
            Mot denna bakgrund ter det sig såväl märkligt som oroande att
            SCB nyligen fattat ett internt beslut som i praktiken innebär
            att ULF-systemet läggs ned – för att finansiera en långt mindre
            ambitiös telefonundersökning, SILC, som enligt en EU-förordning
            ska bekostas av medlemsländerna och levereras till Eurostat.
          </p>
          <p xml:id="i-RazF4AqENcc4L2QADpdgwn">
            SILC liknar visserligen ULF men har en betydligt mindre detaljeringsgrad,
            helt annan metodik och lägre kvalitet. Att ersätta ULF-systemets
            besöksintervjuer med SILC:s telefonintervjuer innebär enligt olika
            sakkunniggrupper ett mycket olyckligt och irreparabelt tidsseriebrott
            i nuvarande unikt långa tidsserier. Att bygga ut telefonintervjuerna
            som ska genomföras varje år under en fyraårsperiod på samma stora
            grupp av personer till större volym stupar på hög risk för intervjulämnarutmattning,
            ökad vägran att medverka och oacceptabel kvalitetsförlust i svarslämnandet.
            Telefonintervjuer är dessutom direkt olämpliga för grupperna invandrare,
            äldre, vissa funktionshindrade och barn. Allt detta finns ingående
            belyst i tillgänglig metodforskning.
          </p>
          <p xml:id="i-WuCXaSiSDVMhUio9SwkH6J">
            Jag har själv tagit del av ett antal protester som kommit till
            SCB från myndigheter och forskargrupper, som genom SCB:s beslut
            förlorar sin basstatistik respektive sitt longitudinella forskningsmaterial.
            I en debattartikel i Göteborgs-Posten för några månader sedan
            (se nedan, bilaga 1) argumenterar elva av vårt lands ledande forskare
            mot den av SCB föreslagna ändringen. Vidare har Socialstyrelsen
            och Folkhälsoinstitutet gemensamt utrett beslutets konsekvenser
            för folkhälsostatistiken och menar att möjligheterna till årlig
            uppföljning av folkhälsan och en rad välfärdsvariabler försvinner
            och att viktiga tidsserier bryts. Socialstyrelsen skriver till
            regeringen (se bilaga 2 nedan) att styrelsen inte kan fullgöra
            sitt uppdrag utan tillgång till ULF, att ULF måste bevaras, alternativt
            att motsvarande nationella undersökningar måste genomföras på
            annat sätt – vilket skulle skapa stora samhällskostnader utanför
            SCB.
          </p>
          <p xml:id="i-Fxw8JWdWcgvmfZNWGxdQTP">
            I sin budgetproposition för 2008 föreslår regeringen emellertid
            en förstärkning av anslaget till SCB med totalt 6 235 000 kronor,
            och skriver dessutom ”att det är viktigt att fortsatt kunna följa
            utvecklingen av levnadsförhållandena i befolkningen”, under särskilt
            framhållande av grupperna invandrare, äldre samt barn och unga.
          </p>
          <p xml:id="i-PpX94EyV4mNfFgKemNiPcX">
            Denna av regeringen föreslagna anslagsförstärkning skulle dessbättre
            göra det möjligt såväl att bevara både ULF och barn-ULF (med tidigare
            uppläggning och omfattning) som att genomföra SILC helt i enlighet
            med EU-kraven.
          </p>
          <p xml:id="i-Py7tLspYFCVecf933tjAzc">
            Bilaga 1 (debattartikel i Göteborgs-Posten)
          </p>
          <p xml:id="i-R8Hmqjz15Vk278Uim3EXgs">
            En halv miljard av statens pengar riskerar att slösas bort
          </p>
          <p xml:id="i-6wPE5Gerips4bQm8i8qixv">
            Minskade anslag gör att den årliga undersökningen om våra levnadsförhållanden
            hotas att halveras. Det kan drabba redan svaga grupper som äldre,
            invandrare och ensamstående föräldrar, skriver debattörerna.
          </p>
          <p xml:id="i-N334KzGXtgxhrFeLtigwFb">
            Undersökningen om levnadsförhållanden, ULF, är en riksklenod
            som är hotad i omorganisationernas Sverige. ULF drivs av Statistiska
            centralbyrån, SCB, sedan 1970-talet och har blivit allt viktigare
            i samhällsplaneringen. I en rad statliga utredningar har ULF belyst
            levnadsförhållandena för vissa grupper såsom äldre, invandrare
            och ensamstående mammor och hälsotillståndet i befolkningen. Samma
            frågor har ställts på ett mycket systematiskt sätt i samband med
            personliga intervjuer av stora slumpurval av den svenska befolkningen.
            Man har kunnat följa ett antal indikatorer på levnadsförhållanden
            och hälsa i flera decennier. Att kraftigt ändra på förutsättningarna
            för dessa mätningar är som att lägga ned ett klimatforskningslaboratorium
            som samlat data under lång tid. Större ändringar i sättet att
            fråga kan göra att det inte går att lita på jämförbarheten över
            tid.
          </p>
          <p xml:id="i-J74j1CA2Q26kvwjuNBjQ6w">
            Förslaget från SCB är att de personliga intervjuerna helt ska
            ersättas av telefonintervjuer. Man säger från SCB:s ledning att
            telefonintervjuerna ger data som är jämförbara med tidigare data.
            Men undersökningar har visat att telefonintervjuer inte ger samma
            information om hälsotillstånd som den personliga intervjun med
            systematisk utfrågning och uppföljning av svaren ger – man kan
            få en systematisk underskattning av ohälsa i vissa avseenden och
            överskattning i andra. Om man genomför den förändringen skulle
            man alltså kunna felaktigt få intrycket att hälsan ”förbättras”
            eller ”försämras” i befolkningen. Dessutom kan man inte ha så
            långa intervjuer när man gör dem i telefon eftersom telefonintervjuerna
            upplevs mera tröttande än personliga intervjuer.
          </p>
          <p xml:id="i-JWTJoHJmMSJS5WoZdey1Gs">
            Man tänker också kraftigt banta antalet frågor i ULF vilket innebär
            att paketeringen ändras påtagligt. De få ULF-frågor som kommer
            att finnas kvar kommer med sin ändrade inramning inte att ge jämförbara
            svar.
          </p>
          <p xml:id="i-VH7czMkEEoz17ScFL1YweS">
            Ovarsam hantering
          </p>
          <p xml:id="i-TABBjrovqLLVgfC9VEFeN">
            SCB:s egna vetenskapliga rådgivare har betonat att man måste
            kunna visa vetenskapligt att de stora planerade förändringarna
            inte medför tidsseriebrott i svarsmönstren. Under 2005 och 2006
            har man samlat in data för att belysa dessa frågor men SCB:s ledning
            har inte brytt sig om den datainsamlingen och några ordentliga
            analyser av effekterna av förändringarna har inte genomförts.
            En rikssatsning som ULF som staten hittills satsat en halv miljard
            på borde förvaltas med större varsamhet.
          </p>
          <p xml:id="i-4ENRZyCJxLoEB534ETMmmx">
            Saken diskuteras just nu inom SCB. De alternativ som bäst tillgodoser
            ULF anser sig SCB inte ha råd med. SCB-ledningens huvudalternativ
            innebär att ULF mer än halveras! Vi är angelägna om att en så
            stor del av ULF som möjligt räddas. Om SCB inte kan klara detta
            med sin egen budget måste externa medel skjutas till.
          </p>
          <p xml:id="i-C3eiCrcSk3wKLEGrJZ4x4J">
            Erik Amnå, professor i statskunskap, Örebro universitet
          </p>
          <p xml:id="i-BRB2TeLvFNiRAbJ7TM84Fw">
            Björn Halleröd, professor i sociologi, Umeå universitet
          </p>
          <p xml:id="i-3Rf1dwqXc5aY27Rq2BhQSQ">
            Johan Hallqvist, professor i socialmedicin, Karolinska Institutet
          </p>
          <p xml:id="i-LEwTje54pRYN2E7XJmKWuf">
            Ingvar Lundberg, professor i arbetsmedicin, Uppsala universitet
          </p>
          <p xml:id="i-DAACp5JXLTsJxTo6GBmHQY">
            Jan Sundqvist, professor i allmänmedicin, Karolinska Institutet
          </p>
          <p xml:id="i-WYWWW7y1Qn8ho95qYNEW8o">
            Töres Theorell, professor emeritus, psykosocial medicin, Karolinska
            Institutet
          </p>
          <p xml:id="i-2X4Kj5tHPAGZ5v3cY7H2q3">
            Mats Thorslund, professor i äldreforskning, Karolinska Institutet
          </p>
          <p xml:id="i-LJFWStGM8KQM9xY7DUbVv7">
            Eva Vingård, professor i arbetsmedicin, Uppsala universitet
          </p>
          <p xml:id="i-4x2ezGXw4z4BMnd9ro52gq">
            Stig Wall, professor i samhällsmedicin, Umeå universitet
          </p>
          <p xml:id="i-2bmN78rxrPz5P4ZHmoVo8m">
            Torbjörn Åkerstedt, professor i beteendepsykologi, Karolinska
            Institutet
          </p>
          <p xml:id="i-GK5eT7SErYfX9LDUSPZx7E">
            Per Olof Östergren, professor i socialmedicin, Lunds universitet
          </p>
          <p xml:id="i-4Tz8LNL39RRB38K1kvv7Km">
            Bilaga 2 (skrivelse från Socialstyrelsen till regeringen)
          </p>
          <p xml:id="i-LFHdoFMj2o3GFFxbv28VAY">
            Hälsomätningar genom ULF eller genom EU-SILC och EHIS
          </p>
          <p xml:id="i-LLwossaZQukWpWfdjnuybN">
            Generella synpunkter
          </p>
          <p xml:id="i-GvXz7yrQ3YfQZJZfRQ7Qfz">
            Socialstyrelsen har regeringens uppdrag att följa hälsa och hälsorelaterad
            välfärd och levnadsvanor. Stora delar av den folkhälso- och sociala
            rapportering som utgör hörnstenen i detta arbete vilar på data
            från SCB:s undersökning av levnadsförhållanden, ULF.
          </p>
          <p xml:id="i-HvPSZv6nXkhY2dwRyZwUVd">
            I samband med införandet av europeiska mätinstrument för välfärd,
            inkomst och hälsa har SCB planerat förändringar och reduktioner
            av ULF som hotar att allvarligt försämra Socialstyrelsens möjlighet
            att fullgöra regeringsuppdragen.
          </p>
          <p xml:id="i-V6TA6n3ouVBKtKSxPbSzqH">
            Socialstyrelsen och EpC:s styrelse anser att det är av stort
            värde att få till stånd jämförbara hälsomätningar inom EU-området.
            Vi hälsar därför införandet av EU-SILC, European Survey of Income
            and Living Conditions, med tillfredsställelse och uppmuntrar ansträngningarna
            med avseende på EHIS, European Health Interview Survey. De undersökningar
            som planeras är dock inte tillräckliga för att upprätthålla de
            höga krav på hälsouppföljning som vi har i Sverige med både återkommande
            årliga avrapporteringar av folkhälsoläget och de fördjupningar
            vart fjärde år som de tematiska folkhälsorapporterna och sociala
            rapporterna utgör. Den nationella undersökningen kan inte ersättas
            av de europeiska instrumenten.
          </p>
          <p xml:id="i-6BsQYkFQmqRcjdCqHpYF61">
            Förändringen påverkar också Socialstyrelsens möjligheter att
            kombinera ULF:s information om självskattad hälsa och välfärdsförhållanden
            med uppföljning i hälsodataregister och dödsorsaksregister, en
            verksamhet som exempelvis på senare tid visat på allvarliga långsiktiga
            sjukdomskonsekvenser och överdödlighet hos personer som i ULF
            angivit bristande psykiskt välbefinnande.
          </p>
          <p xml:id="i-BCadispcrfhSGm6kD3tC7E">
            Vidare saknas helt och hållet täckning av barn i de europeiska
            instrumenten.
          </p>
          <p xml:id="i-MKZAH1R6GibBKdfDJgftyA">
            Jämförelse mellan EU-SILC och ULF
          </p>
          <p xml:id="i-N537R16UuqhsMZZprNNFkL">
            Epidemiologiskt Centrum har genomfört en utredning om konsekvenserna
            av att ersätta ULF med EU-SILC varje år och EHIS vart femte år.
            Detaljerade jämförelser mellan dessa instrument och ULF utifrån
            det nationella uppföljningsintressets perspektiv redovisas i bilagor.
          </p>
          <p xml:id="i-VWxumTnMA8SZUrmS9bhkq">
            Beskrivningar av brister inom olika välfärdsområden utgör återkommande
            inslag i Socialstyrelsens sociala rapportering. Om man utgår från
            EU-SILC i nuvarande form, kan man inte konstruera alla indikatorer
            som hittills använts för detta.
          </p>
          <p xml:id="i-Bbj1CgpEdrukLTgi53X7ac">
            EU-SILC innehåller fyra hälsofrågor varmed man tillsammans med
            dödsorsaksdata kan producera sammanfattande hälsomått. Det finns
            dock inga möjligheter till närmare utredning av trendbrott med
            mera, eftersom EU-SILC saknar följdfrågor om vilka och hur allvarliga
            långvariga sjukdomar man upplever sig ha.
          </p>
          <p xml:id="i-7cG7ScYFZPP9ZGFWecLCi5">
            De sammanfattningsmått man får i ULF är inte direkt jämförbara
            med EU-SILC. De kan dock i framtiden komma att utgöra en egen
            tidsserie med data för varje år.
          </p>
          <p xml:id="i-S5U5dHDEhGtVT6ZsmDzDhE">
            Två frågor om otillfredsställda vårdbehov ställs i EU-SILC, vilket
            är fullt jämförbart med ULF. Däremot saknas helt frågor om vårdutnyttjande,
            vilket gör att Socialstyrelsens studier av vård på lika villkor
            inte kan genomföras som tidigare.
          </p>
          <p xml:id="i-VjqGEiUywEaQCFycZFtr66">
            Jämförelse mellan EHIS och ULF
          </p>
          <p xml:id="i-Cp2mWZfu8dTAeSMqwSTDWN">
            För vuxna ställs en lång rad väsentliga hälsofrågor i EHIS. Från
            dessa fås en god uppfattning om omfattningen av olika hälsoproblem.
            I EHIS ställs (till skillnad från EU-SILC) också följdfrågor om
            sjukdom och besvär, även om ULF utöver detta fortfarande innehåller
            mer detaljerad information om vissa andra problem (se bilagorna
            1–3 för närmare beskrivning).
          </p>
          <p xml:id="i-GKjGidJ82V1sWYHjdjC9Hg">
            EHIS ska genomföras vart femte år. Många hälsofrågor i ULF ställs
            varje år. Övergången till femårsintervall påverkar starkt möjligheten
            att följa hälsoutvecklingen. Som exempel kan visas hur redovisningen
            av utvecklingen av självupplevd ängslan, oro eller ångest skulle
            påverkas av att mätningarna endast gjordes vart femte år (bilaga
            4).
          </p>
          <p xml:id="i-GFcrGUp6J7D7ncMNHo8ULm">
            Frågor som bör följas varje år i stället för vart femte år rör
            fördjupade kunskaper om långvarig sjukdom, sjukskrivning/korttidssjukdom,
            läkemedelsförbrukning, värk och smärta, psykiskt välbefinnande,
            rörelseförmåga, ADL-funktion/hjälpbehov, tuggförmåga, motionsvanor,
            tobaksvanor (här saknas snus helt), alkoholvanor, längd och vikt.
          </p>
          <p xml:id="i-SZTxSMHU32Z6BSMMJYUgWD">
            Många frågor skiljer sig innehållsmässigt mellan EHIS och ULF.
            Viktiga problem i dessa avseenden är exempelvis att man i EHIS
            inte frågar tidigare rökare om hur länge sedan det var man slutade
            röka och att EHIS inte innehåller information om snusning, samt
            att frågor om matvanor är betydligt utförligare i ULF än i EHIS.
          </p>
          <p xml:id="i-VMbn2A6mQCN6hBCemnXXSQ">
            EHIS innehåller å andra sidan frågor om narkotika, fysisk miljö
            och utnyttjande av hälso- och sjukvård. Uppgifter om detta saknas
            i dagens ULF.
          </p>
          <p xml:id="i-CYxFa7BLM4hQ5qK8oZr8SJ">
            Barn
          </p>
          <p xml:id="i-MwUN5x79BbYReNKXkiLFbe">
            Hälsofördjupningen i ULF innehåller frågor till föräldrar om
            deras barns läkemedelskonsumtion, läkarbesök och specifika allergiska
            besvär. Dessa uppgifter har legat till grund för återkommande
            analyser av utvecklingen av allergiska besvär hos svenska barn
            och regional och ekonomisk jämlikhet när det gäller konsumtion
            av läkemedel och tillgång till vård hos läkare.
          </p>
          <p xml:id="i-45AHgbqjtheLtNGuqm8wtV">
            Frågor om barn saknas i både EU-SILC och EHIS
          </p>
          <p xml:id="i-CEQJ6hTvevuDHPrKYRxVGL">
            Socialstyrelsen vill i anslutning till detta också påminna om
            värdet av att de så kallade barn-ULF-undersökningarna för barn
            i åldern 10–18 år fortsätter, nu kopplade till EU-SILC. För att
            inte försämra möjligheten att beskriva barns situation behövs
            dock även här en förstärkning i form av frågor om barn under tio
            års ålder.
          </p>
          <p xml:id="i-5J2MRURbCfkwW3mdPyhoA1">
            Slutsats
          </p>
          <p xml:id="i-GhswG7fR7mYutJnWzdma9B">
            EU-SILC är för närvarande i drift och är ett obligatoriskt åtagande.
            Sverige har ännu inte åtagit sig att genomföra EHIS. Den europeiska
            ramlagstiftning som kan bedömas komma till stånd kommer dock att
            inom de närmaste åren göra det obligatoriskt att producera nationell
            information inom flera av EHIS områden. Socialstyrelsens genomgång
            av konsekvenserna har grundats på antagandet att båda de europeiska
            instrumenten genomförs enligt nuvarande planer.
          </p>
          <p xml:id="i-L6ihE1z6nLv53k2Xdjeamm">
            Förutsättningar för att uppgradera de europeiska instrumenten
            till den nivå vi kräver nationellt finns för närvarande inte.
            Om Socialstyrelsen ska kunna fullgöra sitt uppdrag gentemot regeringen
            att följa befolkningens hälsa och sociala förhållanden, speciellt
            med avseende på särskilt utsatta grupper, måste därför utrymme
            skapas för att bibehålla stora delar av ULF eller för att genomföra
            motsvarande nationella mätningar på annat sätt.
          </p>
          <p xml:id="i-LAhP275bM3VdCojNXMzoDb">
            För Socialstyrelsen och Styrelsen för Epidemiologiskt Centrum
          </p>
          <p xml:id="i-No4EzhETyQ8UPNnPpP884n">
            Kjell Asplund
          </p>
          <p xml:id="i-Nr861oFaxrtWPH83K5yQL3">
            Generaldirektör
          </p>
          <p xml:id="i-D7p8UJNwBg8ggaBm4ZJcbU">
            Bilagor:
          </p>
          <p xml:id="i-Kk2xNvKtbTFWcm6HGLP1n8">
            Bilaga 1
          </p>
          <p xml:id="i-AR7MrH7uBRwXnaknCwbczh">
            Jämförelse mellan hälsofrågor i EU-SILC, EHIS och ULF
          </p>
          <p xml:id="i-XHLijsJy9Dg7BvyxpDhyCr">
            Bilaga 2
          </p>
          <p xml:id="i-JacR5h5qK2DmzAd1bunsht">
            Jämförelse mellan EU-SILC och ULF vad gäller sociala förhållanden
          </p>
          <p xml:id="i-BkRe8cY5qs26n9aptRNb9">
            Bilaga 3
          </p>
          <p xml:id="i-9DPTfrT4ZruKGZdMq45mJ6">
            Jämförelse mellan EHIS och ULF vad gäller sociala förhållanden
          </p>
          <p xml:id="i-QfhquTaaEjruKsnuJg9CX2">
            Bilaga 4
          </p>
          <p xml:id="i-K6skys2wRx4ELqyHu11z35">
            Mätning av ängslan, oro och ångest varje år jämfört med vart
            femte år. Trender
          </p>
        </div>
        <div type="ipQuestion">
          <p xml:id="i-PxPNjkrEUwY9QqBJG2YgFr">
            Mot denna bakgrund vill jag fråga finansministern:
            <list rend="ordered">
              <item>
                1. Är det finansministerns avsikt att den i budgetpropositionen
                för 2008 föreslagna anslagsförstärkningen för SCB ska möjliggöra
                ett fortsatt genomförande av ULF med ungefär hittillsvarande ambitionsnivå,
                samtidigt som de av EU önskade SILC-undersökningarna också kan
                genomföras?
              </item>
              <item>
                2. Avser finansministern att i sitt förestående regleringsbrev
                till SCB markera en sådan viljeinriktning?
              </item>
            </list>
          </p>
        </div>
      </div>
    </body>
  </text>
</TEI>
