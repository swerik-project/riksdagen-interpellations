<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200203--0128">
  <teiHeader>
    <fileDesc>
      <titleStmt>
        <title>etablering av externa köpcentrum</title>
        <author>Svensson Smith, Karin (v)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>etablering av externa köpcentrum till miljöminister Lena Sommestad om etablering av externa köpcentrum</title>
          <idno type="rdwebb">GQ10128</idno>
          <ref type="dokument_url_text">http://data.riksdagen.se/dokument/GQ10128/text</ref>
          <ref type="dokument_url_html">http://data.riksdagen.se/dokument/GQ10128</ref>
          <ref type="dokumentstatus_url_xml">http://data.riksdagen.se/dokumentstatus/GQ10128</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="woman">
            <idno>i-5QNmudGpnjjRJCTYzakn9H</idno>
            <persName>Karin Svensson Smith</persName>
            <state ref="unknown" type="partyAffiliation">
              <desc>V</desc>
            </state>
          </person>
          <person gender="woman">
            <idno>i-4f2bAEUboRxqAf7W8Ybmzm</idno>
            <persName>Lena Sommestad</persName>
            <state ref="unknown" type="partyAffiliation">
              <desc>S</desc>
            </state>
          </person>
          <person gender="woman">
            <idno>i-4f2bAEUboRxqAf7W8Ybmzm</idno>
            <persName>Lena Sommestad</persName>
            <state ref="unknown" type="partyAffiliation">
              <desc>S</desc>
            </state>
          </person>
        </listPerson>
      </particDesc>
      <correspDesc>
        <correspAction type="sent" xml:id="i-K73C8wEFjBP8ZWWF47NXfs" corresp="i-5QNmudGpnjjRJCTYzakn9H">
          <date when="2003-01-16"/>
        </correspAction>
        <correspAction type="answered" xml:id="i-YRaiZBN8ETEzTnaNFbJvqD">
          <date when="2003-01-28"/>
        </correspAction>
        <correspAction type="received" xml:id="i-VDN2Tzo3fnLp6Q42GjgCLJ" corresp="i-4f2bAEUboRxqAf7W8Ybmzm">
          <date when="2003-01-21"/>
        </correspAction>
        <correspAction type="answered" xml:id="i-NPnsv4H2tyrzRnQy5A6PGV" corresp="i-4f2bAEUboRxqAf7W8Ybmzm">
          <date when="2003-01-28"/>
        </correspAction>
      </correspDesc>
    </profileDesc>
  </teiHeader>
  <text>
    <body>
      <div type="ipqHeader">
        <div type="ipqTitle">
          <p xml:id="i-9MhD3kVjpsUr3CCHhqkYFE">
            Interpellation 2002/03:128 av Karin Svensson Smith (v) till miljöminister
            Lena Sommestad om etablering av externa köpcentrum
          </p>
        </div>
        <div type="ipqSubmissionInfo">
          <p xml:id="i-3BStd8ELrL7EHkRqNdUPK6">
            den 16 januari
          </p>
        </div>
      </div>
      <div type="ipqBody">
        <div type="ipContext">
          <p xml:id="i-4BQPzB4LE4SjckYTr329aS">
            Externa köpcentrum motverkar miljömålen
          </p>
          <p xml:id="i-HHHvmYttb5JMj52mV21a4M">
            Den fysiska planeringen är avgörande för att skapa förutsättningar
            för en hållbar konsumtion och en hållbar livsstil. Inte minst
            vid valet av transportsätt spelar den fysiska planeringen stor
            roll. I Miljömålspropositionen (SOU 2000/01:130) fastslås under
            målet God bebyggd miljö att "senast år 2010 skall fysisk planering
            och samhällsbyggnad grundas på program och strategier för hur
            ett varierat utbud av bostäder, arbetsplatser, service och kultur
            kan åstadkommas så att bilanvändningen kan minska och förutsättningarna
            för miljöanpassade och resurssnåla transporter förbättras".
          </p>
          <p xml:id="i-SUdnupP4bQ6W6QhdLQTJhC">
            Problemet är att den fria etablering av externa köpcentrum som
            i dag råder i Sverige motverkar detta. Externa köpcentrum bidrar
            till ökad biltrafik och därmed ökad belastning på miljön och hälsan.
            Det ökar även segregeringen eftersom människor utan tillgång till
            bil får sämre service.
          </p>
          <p xml:id="i-GhiH1UaGugMwjauS42kavT">
            Konsekvenser av externa köpcentrum
          </p>
          <p xml:id="i-95sn3tegu9QSqNzCLbQhv9">
            Stormarknader och köpcentrum utanför städerna blir alltfler.
            En konsekvens av externa köpcentrum är att stadskärnorna utarmas
            vad gäller service och dagligvaruhandel. Vanliga butiker i stadskärnorna
            slås ut, liksom butiker i förorter och butiker som ligger i storstäders
            ytterområden. I storstäders ytterområden bor ofta människor som
            har en sämre ekonomisk situation jämfört med de som bor mer centralt.
            Till dem som får det ytterligare svårare av etableringen av externa
            köpcentrum hör hushåll som av olika anledningar saknar bil, vilket
            ofta är de hushåll som redan har det sämst ställt.
          </p>
          <p xml:id="i-VXdUioXjaLfSS4MXh4gwkS">
            De som inte har råd eller möjlighet att ha bil får därmed dyrare
            inköp. En ytterligare aspekt av etableringen av köpcentrum är
            de effekter som fås genom etablering inom tätorter, särskilt i
            utpräglat bilorienterade lägen, exempelvis i Örebro där en ny
            stormarknad har etablerats invid den stora trafikleden E 18/20
            relativt centralt i staden. Dessa har i princip samma strukturomvandlande
            effekt som rena externetableringar.
          </p>
          <p xml:id="i-4H5BC1GkZc6rYCuVueNmae">
            I regeringens proposition En politik för tillväxt och livskraft
            i hela Sverige (2001/02:4) konstateras att för att motverka ytterligare
            försämring av tillgång till service i särskilt utsatta områden,
            bör på kort sikt 20 miljoner kronor avsättas för år 2002. Om den
            utveckling som vi ser i dag, med etablering av externa köpcentrum,
            fortsätter kommer förmodligen kravet på fortsatt stöd till service
            i särskilt utsatta områden att öka.
          </p>
          <p xml:id="i-LNqSVy2mvGAsG9m3FUyCgb">
            Kvinnor, speciellt äldre, tillhör den grupp som drabbas mest
            av "butiksdöden" eftersom de generellt har mindre tillgång till
            bil än män. Men utvecklingen drabbar även gles- och landsbygd
            där kundunderlaget för lokala butiker minskar.
          </p>
          <p xml:id="i-WSpCZhyMPBV4wf28iDHKkC">
            Exempel från Skåne
          </p>
          <p xml:id="i-KC1baMjAHrfihiwB9xUFhj">
            Redan befintliga externa köpcentrum samt hotet om nyetablering,
            är ett av de största hinder som identifierats i Skåne läns arbete
            för att nå de regionala miljömålen vad gäller klimat, luftkvalitet
            och så vidare.
          </p>
          <p xml:id="i-GxLhfRM49XWNWEkdTebsBG">
            Det finns en mycket klar koppling mellan ett stort affärsutbud
            i tätortcentrum och en restriktiv hållning till externa köpcentrum.
            Lund är den kommun i Sverige som har högst index för centrumhandel,
            vilket sannolikt till stor del beror på en medveten ambition om
            att bevara en god stadsmiljö och ett avvisande av externhandel
            som en av strategierna för att uppnå detta. Lund är också den
            kommun i landet som har högst andel cykel- och gångtrafik av den
            totala persontrafiken, vilket bland annat beror på denna medvetna
            strategi.
          </p>
          <p xml:id="i-DxqhRvm6BpLHpqEem8qkED">
            Moratorium för utbyggnaden av externa köpcentrum
          </p>
          <p xml:id="i-LvdhRsKhm1yc27vBzMXqPj">
            I flera europeiska länder finns starka restriktioner mot köpcentrum
            utanför stadskärnorna medan dagens svenska lagstiftning inte fungerar
            för att begränsa etableringen av externa köpcentrum. Vänsterpartiet
            vill införa ett tillfälligt stopp för utbyggnaden av externa köpcentrum.
            Det är uppenbart så att lagstiftningen i dag är otillräcklig för
            att garantera att tillräcklig miljö-, hälso- och social hänsyn
            tas vid etableringen av externa köpcentrum. En kommitté har tillsatts
            för att se över plan- och bygglagstiftningen. I väntan på att
            kommittén presenterar förslag på förändringar behövs ett tillfälligt
            stopp av utbyggnaden av externa köpcentrum.
          </p>
          <p xml:id="i-Wso6F5xeUq8sqUZcRNKfjo">
            Jag anser sammanfattningsvis att etableringen av externa köpcentrum
            missgynnar grupper som saknar tillgång till bil och att etableringen
            av externa köpcentrum motverkar regeringens och vår ambition att
            minska bilanvändningen.
          </p>
          <p xml:id="i-8ccTEioKv3ypjKr1Zapto9">
            Mot bakgrund av det anförda vill jag fråga om ministern är beredd
            att ta initiativ till att införa ett tillfälligt stopp för utbyggnaden
            av externa köpcentrum?
          </p>
        </div>
      </div>
    </body>
  </text>
</TEI>
