<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200203--0314">
  <teiHeader>
    <fileDesc>
      <titleStmt>
        <title>ungdomars deltagande och sänkt rösträttsålder</title>
        <author>Fridolin, Gustav (mp)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>ungdomars deltagande och sänkt rösträttsålder till statsrådet Mona Sahlin om ungdomars deltagande och sänkt rösträttsålder</title>
          <idno type="rdwebb">GQ10314</idno>
          <ref type="dokument_url_text">http://data.riksdagen.se/dokument/GQ10314/text</ref>
          <ref type="dokument_url_html">http://data.riksdagen.se/dokument/GQ10314</ref>
          <ref type="dokumentstatus_url_xml">http://data.riksdagen.se/dokumentstatus/GQ10314</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-9CH1KbWwyrj8DRqAQB3Fza</idno>
            <persName>Gustav Fridolin</persName>
            <state ref="unknown" type="partyAffiliation">
              <desc>MP</desc>
            </state>
          </person>
          <person gender="woman">
            <idno>i-GFJcxAB9fyzG2VN1HakscJ</idno>
            <persName>Mona Sahlin</persName>
            <state ref="unknown" type="partyAffiliation">
              <desc>S</desc>
            </state>
          </person>
        </listPerson>
      </particDesc>
      <correspDesc>
        <correspAction type="sent" xml:id="i-QrXYKnJVQ98kRPdW255E28" corresp="i-9CH1KbWwyrj8DRqAQB3Fza">
          <date when="2003-04-29"/>
        </correspAction>
        <correspAction type="answered" xml:id="i-3TkssFKYWncdfu3fwynvbY">
          <date when="2003-05-19"/>
        </correspAction>
        <correspAction type="answered" xml:id="i-N5JyYMcn9NTahiyLtQdMWK">
          <date when="2003-05-19"/>
        </correspAction>
        <correspAction type="received" xml:id="i-UwzuYEfx9ygdocyLDTef4Z" corresp="i-GFJcxAB9fyzG2VN1HakscJ">
          <date when="2003-04-29"/>
        </correspAction>
      </correspDesc>
    </profileDesc>
  </teiHeader>
  <text>
    <body>
      <div type="ipqHeader">
        <div type="ipqTitle">
          <p xml:id="i-6s7jpLbHqB78hK4zaxUbtv">
            Interpellation 2002/03:314 av Gustav Fridolin (mp) till statsrådet
            Mona Sahlin om ungdomars deltagande och sänkt rösträttsålder
          </p>
        </div>
        <div type="ipqSubmissionInfo">
          <p xml:id="i-SMCpJehtA4xSEi6uXJWbmb">
            den 29 april
          </p>
        </div>
      </div>
      <div type="ipqBody">
        <div type="ipContext">
          <p xml:id="i-5KU7hxCJgsQYDqv6iPQEfm">
            "Av internationella undersökningar vet vi att fjortonåringar
            i Sverige har ett avsevärt sämre politiskt självförtroende än
            fjortonåringar i andra länder. En jämförelse med 28 andra länder
            visar att svenskarna visserligen har det starkaste förtroendet
            för sina medmänniskor. Men de har den svagaste tilltron till sina
            egna möjligheter att betyda något. De värderar dessutom valdeltagande,
            partimedlemskap eller deltagande i politiska debatter lågt jämfört
            med alla andra fjortonåringar vi undersökt."
          </p>
          <p xml:id="i-EL8H1BGmFrLtHdkf8Auwrj">
            Så inleds en debattartikel i Dagens Nyheter den 29 april 2003
            utifrån en undersökning från Ungdomsstyrelsen, undertecknad docenterna
            Erik Amnå och Ingrid Munck, forskningsledare vid Young Citizens
            Program. Artikeln ger vidare en bild som är svår att värja sig
            ifrån. Klasskillnaderna lyser tydligt igenom. Unga från arbetarhem
            och utan högskolestudier anser mer än några andra att "ingen har
            särskilt stora möjligheter att göra sig hörda hos dem som bestämmer
            i samhället". De värderar politiskt deltagande i allmänhet och
            partimedlemskap i synnerhet lägre än alla andra. Många utomlandsfödda
            känner att de saknar möjlighet att påverka sin egen livssituation
            och än mindre samhället i övrigt. På den andra kanten, bland de
            som värderar politiskt deltagande högt, återfinns många med erfarenhet
            av högskolestudier.
          </p>
          <p xml:id="i-DoPU5eT2h5UxvDg4pcNuJQ">
            Detta är ett misslyckande för partipolitiken. Det konfirmeras
            av att bara 70 % av förstagångsväljarna valde att rösta i senaste
            riksdagsvalet enligt Statistiska centralbyrån, vilket är en minskning
            med mer än 10 %. Bland de unga männen var det bara 68 % som röstade.
            Andra grupper som röstade i mindre utsträckning än genomsnittet
            var lågutbildade och arbetslösa. Hade det funnits en politisk
            vilja att utjämna klassklyftorna hade det sistnämnda logiskt gått
            att lösa genom att minska arbetslösheten och höja utbildningsnivån.
            Att ungdomar automatiskt kommit att tillhöra det nya samhällets
            underklass är mer problematiskt.
          </p>
          <p xml:id="i-Ce6rfhDjuV2GZ1kVS7YcT8">
            Men jag vill hävda att det finns lösningar. Några är mer komplicerade
            och en är enklare: sänk rösträttsåldern. Sverige har en åldrande
            befolkning. Det vore naivt att tro att det inte skulle ge resultat
            i den förda politiken. Resultatet av den åldrande befolkningen
            har blivit en partipolitik som lyssnat allt mindre på ungdomar.
            Viktiga frågor som ungdomsarbetslöshet, ungdomsbrottslighet och
            universitetsutbildningar har kommit i andra hand. Trots att samhället
            haft mer resurser ända fram till årets budgetförhandlingar har
            nedskärningarna i skolans värld fortsatt på många håll. Mot denna
            bakgrund är det inte underligt att ungdomar i hög grad valt att
            vända partipolitiken ryggen. Men det gör det icke desto mindre
            till ett demokratiskt problem. En bra demokrati måste bygga både
            på erfarenhet och nytänkande, både på äldre och på ungdomar, annars
            slutar samhället att utvecklas. När vi ser hur ungdomsproblemen
            negligeras av partipolitiken så krävs det en motkraft. En motkraft
            som kan komma om vi sänker rösträttsåldern till 16 år.
          </p>
          <p xml:id="i-BnLGUzXnEm96ahqejEWBL2">
            Att färre i dag känner sig delaktiga med partipolitiken handlar
            nämligen inte om att man är tillfreds med samhällsutvecklingen.
            Amnås och Muncks undersökning visar på ett glasklart sätt att
            ju mer belåten man är med det svenska samhället, desto mer benägen
            är man också att vara en aktiv medborgare som röstar, försvarar
            mänskliga rättigheter och står upp för demokratin. Ju mer positiv
            man är inför samhällsutvecklingen, desto mer engagerar man sig
            i föreningar och elevråd. På samma sätt gäller motsatsen. Ju mindre
            tilltro man har till politikers lyhördhet, desto mindre engagerar
            man sig, röstar och tror på politiken som system. Amnå och Munck
            skriver att "det finns två förklaringar till vilken respekt man
            har för de förtroendevalda, hur villig man är att rösta och hur
            beredd man är att engagera sig i politiken: Bedömningen av om
            det går att göra sig hörd och erfarenheterna i att vara delaktig."
          </p>
          <p xml:id="i-Mny4c8tWurQqc7NKG58ZdK">
            En sänkning av rösträttsåldern ger både fler engagerade ungdomar
            och en politik som mer bryr sig om ungdomars problem. I alla tyska
            kommuner som provat att införa rösträtt vid 16 års ålder har 16-
            och 17-åringar röstat i högre grad än de äldre medborgarna. Resultaten
            från Tyskland visar också på att unga inte har röstat som sina
            föräldrar, röstat tvärtemot sina föräldrar eller lidit utav grupptryck
            mer än någon annan grupp. Inte heller har man i större utsträckning
            röstat på "extrema" partier eller premierat de partier som arbetat
            för en sänkt rösträttsålder. När debatten om kvinnlig och allmän
            rösträtt rasade var argumenten mot att kvinnor inte var lämpade
            för demokrati att systemet inte passade dem och att de ändå skulle
            rösta som sina män. I dag är argumenten mot 16-åringars rösträtt
            att de inte är mogna för demokrati, att systemet inte passar dem
            och att de ändå skulle rösta som sina föräldrar. Argumenten är
            lika dåliga nu som då. Ger man ungdomar ansvar tar de det.
          </p>
          <p xml:id="i-D3WaLgXVEA6ppjzJeFUkvk">
            2002 års val föregicks av inte mindre än två skolval som genomfördes
            över hela landet. Siffrorna från SCB visar att dessa var gigantiska
            misslyckanden. Det är inte tillräckligt att låta politiskt medvetna
            16- och 17-åringar få "leka demokrati" dagarna innan det "riktiga"
            valet. Varför vågar man inte ta de skrämmande siffrorna och orden
            om demokrati på allvar och ge ungdomar verkligt inflytande?
          </p>
          <p xml:id="i-7YEtejPHYvqrX77UtbhABb">
            Det är viktigt att man inte blandar ihop deltagande med engagemang.
            Jag har ännu inte varit på den gymnasieskola där det pratas mindre
            politik än på någon annan arbetsplats. Jag har ännu inte sett
            den ICA-butik där politik, visioner för framtiden och åsikter
            utbyts i större grad än i någon av landets ungdomsgårdar. Alla
            ungdomar bryr sig, men många känner också att det man tycker inte
            tas till vara. Engagemanget finns, men svårigheterna i ett aktivt
            deltagande är för stora. Ett första steg i avskaffandet av generationsväldet
            är att sänka rösträttsåldern till 16 år. Ungdomars ilska över
            orättvisor, miljöförstöring, diskriminering och brist på inflytande
            är en bra krydda att röra om politiken med.
          </p>
          <p xml:id="i-5pxvUrmgKZJyXjKtA2auWX">
            Mot bakgrund av detta vill jag fråga demokratiministern:
          </p>
          <p xml:id="i-PdeWThs9Cjy6BMA6EpFrXz">
            Avser demokratiministern att på något sätt gå vidare med frågan
            om sänkt rösträttsålder som en metod att öka unga människors möjlighet
            till deltagande i demokratin?
          </p>
          <p xml:id="i-BEE1GvVxdLkSyUrtowMkS2">
            Avser demokratiministern att på annat sätt agera för att öka
            unga människors möjlighet till deltagande i demokratin?
          </p>
          <p xml:id="i-Pog7Zt4riDykwXiURxNMe2">
            Hur avser demokratiministern att agera för att minska klasskillnaderna
            och deras inverkan på deltagandet i demokratin, såväl bland unga
            som äldre?
          </p>
        </div>
      </div>
    </body>
  </text>
</TEI>
