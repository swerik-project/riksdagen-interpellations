<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200203--0122">
  <teiHeader>
    <fileDesc>
      <titleStmt>
        <title>arbete och företagande</title>
        <author>Lundgren, Bo (m)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>arbete och företagande till statsminister Göran Persson om arbete och företagande</title>
          <idno type="rdwebb">GQ10122</idno>
          <ref type="dokument_url_text">http://data.riksdagen.se/dokument/GQ10122/text</ref>
          <ref type="dokument_url_html">http://data.riksdagen.se/dokument/GQ10122</ref>
          <ref type="dokumentstatus_url_xml">http://data.riksdagen.se/dokumentstatus/GQ10122</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-4i5vpDVzDizjgGeYkeoK2E</idno>
            <persName>Bo Lundgren</persName>
            <state ref="unknown" type="partyAffiliation">
              <desc>M</desc>
            </state>
          </person>
          <person gender="man">
            <idno>i-3kVCtR7mCK6mW2F6oaBMR5</idno>
            <persName>Göran Persson</persName>
            <state ref="unknown" type="partyAffiliation">
              <desc>S</desc>
            </state>
          </person>
          <person gender="man">
            <idno>i-3kVCtR7mCK6mW2F6oaBMR5</idno>
            <persName>Göran Persson</persName>
            <state ref="unknown" type="partyAffiliation">
              <desc>S</desc>
            </state>
          </person>
        </listPerson>
      </particDesc>
      <correspDesc>
        <correspAction type="sent" xml:id="i-FkcNpyqvuk5xvwvChhswFZ" corresp="i-4i5vpDVzDizjgGeYkeoK2E">
          <date when="2002-12-27"/>
        </correspAction>
        <correspAction type="received" xml:id="i-Q1gDuSz1zvg1hSnGjh5GBo">
          <date when="2003-01-21"/>
        </correspAction>
        <correspAction type="answered" xml:id="i-EZzQ5u45x3N9UL99eRNBgq">
          <date when="2003-01-28"/>
        </correspAction>
        <correspAction type="received" xml:id="i-7rMjZt3CL6YrChQZd9PwZq" corresp="i-3kVCtR7mCK6mW2F6oaBMR5">
          <date when="2003-01-21"/>
        </correspAction>
        <correspAction type="answered" xml:id="i-KqrSCH5mv5XHTWcop18uUx" corresp="i-3kVCtR7mCK6mW2F6oaBMR5">
          <date when="2003-01-28"/>
        </correspAction>
      </correspDesc>
    </profileDesc>
  </teiHeader>
  <text>
    <body>
      <div type="ipqHeader">
        <div type="ipqTitle">
          <p xml:id="i-PJMiuXkaQe4bQNS21xsvce">
            Interpellation 2002/03:122 av Bo Lundgren (m) till statsminister
            Göran Persson om arbete och företagande
          </p>
        </div>
        <div type="ipqSubmissionInfo">
          <p xml:id="i-WVSygPyDekxTUxxVLQvpgc">
            den 27 december
          </p>
        </div>
      </div>
      <div type="ipqBody">
        <div type="ipContext">
          <p xml:id="i-Gyqs3nkq8MUptSP7aDy5Vt">
            Arbete och företagande är grunden till välstånd och för förmågan
            att finansiera gemensamma åtaganden. Genom arbete får enskilda
            och familjer sin försörjning, medel att bygga sin egen tillvaro,
            investera, konsumera och spara. Genom skatt på arbete och konsumtion
            finansierar vi gemensamma angelägenheter; polis som skyddar oss
            mot övergrepp, utbildning av barn och ungdomar, stöd till den
            som är sjuk eller temporärt utan arbete, och vårt gemensamma ansvar
            för dem som inte kan klara sig själva.
          </p>
          <p xml:id="i-VBbiXiSmBD7KRTVnFuTcy8">
            Det finns inga genvägar. Om inte människor arbetar rämnar grundvalarna
            för vårt välstånd.
          </p>
          <p xml:id="i-8eo4Kx16PrRKMQswPeue3Q">
            I dag arbetar alltför få människor i Sverige. En vanlig arbetsdag
            är drygt 700 000 arbetsföra svenskar antingen utan arbete eller
            vill arbeta mer. Mer än varannan utomnordisk invandrare saknar
            jobb.
          </p>
          <p xml:id="i-9Q3Hz6Aap1iVTgsgdZmteF">
            En vanlig arbetsdag är det mer än 320 000 personer som har varit
            sjukskrivna mer än 14 dagar. Därtill kommer uppskattningsvis över
            100 000 människor i arbetsför ålder som är korttidssjukskrivna.
            Antalet sjukdagar har fördubblats jämfört med 1997. Nästan en
            halv miljon människor är förtidspensionerade.
          </p>
          <p xml:id="i-4Ug3X31KVcTcZGEM6kEfGp">
            Allt färre som arbetar har att försörja alltfler som inte arbetar.
            En vanlig arbetsdag är det ungefär 1 500 000 av drygt 5 600 000
            arbetsföra svenskar som inte arbetar eller som skulle vilja arbeta
            mer.
          </p>
          <p xml:id="i-5gL9sZYs9PXKNgTM5LW6zF">
            Den demografiska utvecklingen mot en allt äldre befolkning kan
            komma att göra att försörjningsbördan blir ännu tyngre. Om dessutom
            den nuvarande utvecklingen av sjukskrivningarna skulle fortsätta
            riskerar vi att stå inför en kollaps där försörjningsbördan blir
            ohållbar.
          </p>
          <p xml:id="i-YLqzKWzHz9FyGGUQxrw3nx">
            Sveriges samhällsekonomiska problem kan inte uttryckas genom
            att fokusera på tillväxtsiffror för ett visst år. I stället måste
            de strukturer som gjort att vi under 30 år successivt halkat efter
            omvärlden och den mentalitet som den förda politiken ger upphov
            till studeras.
          </p>
          <p xml:id="i-C62eKJY7vLue7H5GAAy8yR">
            I en sådan analys träder två tydliga huvudproblem fram; det lönar
            sig för dåligt att arbeta och den förda politiken undergräver
            den företagande- och arbetsmoral som en gång gjorde vårt land
            rikt.
          </p>
          <p xml:id="i-Kd7GPEwMyB5NuZbrfv3Dis">
            Det varierar något beroende på familjesituation, men för människor
            som lever på socialbidrag krävs det i dag en ingångslön på uppemot
            20 000 kr för att det ska löna sig att börja arbeta. Sådana trösklar
            till arbetsmarknaden gör att många jobb aldrig blir utförda.
          </p>
          <p xml:id="i-DZ5FSoQrL9PVSrDNCSEj69">
            Många hushåll fastnar i en bidragsfälla som det är nästintill
            omöjligt att ta sig ur av egen kraft. Därmed kommer besluten om
            den egna vardagen och den egna framtiden i praktiken att flytta
            från köksborden till riksdagens plenisal, där bidrags- och skattesatser
            slutligen fastställs.
          </p>
          <p xml:id="i-FbzFgdzJBUA3tfQiNPDGLg">
            Även för en familj som har två normallöner återstår inte särskilt
            mycket när alla skatter är betalda. Vardagsutgifterna klaras,
            men hur många i dagens Sverige har råd att lägga undan en ordentlig
            slant för en tryggare framtid för sig själva och sina barn?
          </p>
          <p xml:id="i-CDG41nnMeuxAdp9JaBEiiW">
            För båda dessa grupper är problemet att en extra insats lönar
            sig för dåligt. Det betalar sig inte att börja jobba, och för
            den som har ett jobb lönar sig övertid eller ett ytterligare arbete
            dåligt på grund av höga marginalskatter.
          </p>
          <p xml:id="i-5e9iEcBtaiydQZqVBX3ZLY">
            Det lönar sig dessutom för dåligt att starta, driva och äga företag,
            vilket innebär färre nya jobb och lägre tillväxt. Företagens vinster
            dubbelbeskattas, förmögenhetsskatten driver kapital ur landet
            och trippelbeskattningen av framgångsrika fåmansbolag gör att
            många företagare till slut ger upp.
          </p>
          <p xml:id="i-8smim1moySoRJLtbAwAxgc">
            Men den förda politiken är inte bara skadlig genom att den gör
            arbete och företagande olönsamt. Den sänder dessutom ut farliga
            signaler om att det inte finns någon moralisk skillnad mellan
            att arbeta och inte arbeta. De flesta människor vill göra rätt
            för sig. Men lever man tillräckligt länge med en politik som uppmuntrar
            passivitet blir till slut många passiva.
          </p>
          <p xml:id="i-XFbcNgHhAcyqf8C1ffc8fN">
            Det finns dessutom oroande tecken på missbruk av socialförsäkringssystemen.
            I sitt sommartal i Björkvik den 4 augusti påstod Göran Persson
            att det inte finns någon som fuskar med sjukskrivningarna.
          </p>
          <p xml:id="i-VAEPyvty6h1ne8Z84monYq">
            Ett antal olika undersökningar pekar i rakt motsatt riktning.
          </p>
          <p xml:id="i-9Y4RjxyFhEp3bju96zemxr">
            Temo redovisade i våras en undersökning där sex av tio förvärvsarbetande
            uppgav att de ansåg att det kan vara rätt att sjukskriva sig utan
            att man är så sjuk att man inte kan arbeta.
          </p>
          <p xml:id="i-R9JHcPPmXmBMUxr4XwZgPA">
            En undersökning från Svenskt Näringsliv visar att nästan var
            tredje känner någon som sjukskrivit sig utan att vara sjuk. Var
            fjärde stockholmsförälder har lämnat felaktiga uppgifter som grund
            för vård av sjukt barn. Så långt har det gått att det i en undersökning
            var 4 % som svarade att det är accepterat att sjukskriva sig om
            man har blivit trött av att vara ledig.
          </p>
          <p xml:id="i-SxQTu3uXvhuc1FqhCi8gap">
            I 3 000 slumpvis utvalda ärenden i hela landet konstaterade Riksförsäkringsverket
            i juni månad att föräldrar lämnat felaktiga uppgifter som grund
            för den tillfälliga föräldrapenningen i ungefär 10 % av fallen.
            I Stockholm uppges var fjärde förälder ha lämnat felaktiga uppgifter
            vid vård av sjukt barn.
          </p>
          <p xml:id="i-GxEoKt1WfYKEQ1mTmyqviK">
            Missbruk av systemen lägger en ännu tyngre börda på dem som sliter
            och kämpar i vardagen, som vill göra rätt för sig och som inte
            skulle komma på tanken att välja att leva på andras bekostnad
            så länge den egna förmågan inte sviker.
          </p>
          <p xml:id="i-M2DENUc4R52RBM9xSUdSgP">
            Genom att stoppa huvudet i sanden legitimerar regeringen det
            fusk som alla egentligen vet finns. Och genom att inte våga säga
            att vuxna människor inte ska leva på andra människor i onödan,
            görs ingen egentlig skillnad på att arbeta och att inte arbeta.
          </p>
          <p xml:id="i-7a3sDkvnMDFjtsooB6n3Sv">
            Så länge ingenting görs för att göra det mer lönsamt att arbeta
            och för att återupprätta den tidigare så stolta svenska arbetsmoralen
            kommer trenden att hålla i sig. Allt färre måste försörja alltfler.
            Varje vecka kommer nu nya uppgifter som bekräftar bilden. Förtidspensioneringarna
            fortsätter att öka. Sjukskrivningarna likaså.
          </p>
          <p xml:id="i-PDxtPXGepGzJ5STCMTzrFt">
            Det är dags att ta problemen på allvar. Det behövs en politik
            för det skapande och arbetande Sverige. Framför allt för att den
            som arbetar hårt eller satsar på sitt företag ska få lön för mödan.
            Det är moraliskt rätt att människor kan leva på sin lön och bygga
            en bättre framtid för sig själva och sina barn.
          </p>
          <p xml:id="i-Vsi3KbNrD51fUpDn3EL9Ra">
            Fler som arbetar mer innebär dessutom högre tillväxt, som ger
            fler jobb, högre löner och bättre köpkraft. Det gynnar hela samhället,
            och ger därmed också bättre möjligheter att hjälpa dem som verkligen
            behöver vårt gemensamma stöd.
          </p>
          <p xml:id="i-FQvw7EGHT74UmhxoENemHF">
            Mot denna bakgrund vill jag fråga statsministern:
          </p>
          <p xml:id="i-4UkczEv8hdtTiGrhYNq2VQ">
            Är statsministern beredd att förbättra villkoren för företagande
            genom regelförenklingar och slopad överbeskattning?
          </p>
          <p xml:id="i-E7EjT1Mw2C8JcqjLut75bC">
            Är statsministern beredd att vidta åtgärder för att arbete och
            kunskaper ska löna sig väsentligt bättre än i dag?
          </p>
          <p xml:id="i-EGpNxJw2N6KmeRYHMgxC5D">
            Är statsministern beredd att vidta åtgärder för att motverka
            det ökande missbruket inom socialförsäkringssystemen?
          </p>
        </div>
      </div>
    </body>
  </text>
</TEI>
