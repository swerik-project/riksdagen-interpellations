<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="ipq-200203--0412">
  <teiHeader>
    <fileDesc>
      <titleStmt>
        <title>alkoholreklam</title>
        <author>Forssmed, Jakob (kd)</author>
      </titleStmt>
      <publicationStmt>
        <authority>SWERIK PROJECT</authority>
      </publicationStmt>
      <sourceDesc>
        <bibl>
          <title>alkoholreklam till statsrådet Morgan Johansson om alkoholreklam</title>
          <idno type="rdwebb">GQ10412</idno>
          <ref type="dokument_url_text">http://data.riksdagen.se/dokument/GQ10412/text</ref>
          <ref type="dokument_url_html">http://data.riksdagen.se/dokument/GQ10412</ref>
          <ref type="dokumentstatus_url_xml">http://data.riksdagen.se/dokumentstatus/GQ10412</ref>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person gender="man">
            <idno>i-TodycJLEopZCV6uNkQANDV</idno>
            <persName>Jakob Forssmed</persName>
            <state ref="unknown" type="partyAffiliation">
              <desc>KD</desc>
            </state>
          </person>
          <person gender="man">
            <idno>i-UPW2cbGnTUbMZaKTrot5Bh</idno>
            <persName>Morgan Johansson</persName>
            <state ref="unknown" type="partyAffiliation">
              <desc>S</desc>
            </state>
          </person>
          <person gender="man">
            <idno>i-UPW2cbGnTUbMZaKTrot5Bh</idno>
            <persName>Morgan Johansson</persName>
            <state ref="unknown" type="partyAffiliation">
              <desc>S</desc>
            </state>
          </person>
        </listPerson>
      </particDesc>
      <correspDesc>
        <correspAction type="sent" xml:id="i-GKsXEP69C57yEcaQE41SxJ" corresp="i-TodycJLEopZCV6uNkQANDV">
          <date when="2003-05-12"/>
        </correspAction>
        <correspAction type="answered" xml:id="i-6yzjebekQUggLzKHPbPFkG">
          <date when="2003-05-27"/>
        </correspAction>
        <correspAction type="received" xml:id="i-CUyD6hz56cerWBLhBkBvJQ" corresp="i-UPW2cbGnTUbMZaKTrot5Bh">
          <date when="2003-05-12"/>
        </correspAction>
        <correspAction type="answered" xml:id="i-At6iWESwCm3mZWeUaLhbST" corresp="i-UPW2cbGnTUbMZaKTrot5Bh">
          <date when="2003-05-27"/>
        </correspAction>
      </correspDesc>
    </profileDesc>
  </teiHeader>
  <text>
    <body>
      <div type="ipqHeader">
        <div type="ipqTitle">
          <p xml:id="i-R7wGnTAeQc8PtzcoJQnKEh">
            Interpellation 2002/03:412 av Jakob Forssmed (kd) till statsrådet
            Morgan Johansson om alkoholreklam
          </p>
        </div>
        <div type="ipqSubmissionInfo">
          <p xml:id="i-D2FHdqnU9WaNokcfw2wkxq">
            den 12 maj
          </p>
        </div>
      </div>
      <div type="ipqBody">
        <div type="ipContext">
          <p xml:id="i-FN5zhRm56ZwyDd4W5Y3jKx">
            Onsdagen den 5 februari 2003 fastställde marknadsdomstolen tingsrättens
            dom som i praktiken gör det fritt fram för alkoholreklam i svenska
            tidningar, även om "måttfullhet" ska råda. Bland lobbyister och
            andra som är positiva till alkoholreklam har det hörts inlägg
            i debatten kring alkoholreklam av typen "Reklamen handlar bara
            om att upplysa om produkter på en befintlig marknad, inte om att
            öka den" eller att "allt som är tillåtet ska det också få göras
            reklam för". Alkohol har vidare jämförts i farlighet med falukorv!
          </p>
          <p xml:id="i-QHfuivKV2myVmMqttfNbGF">
            Man har till och med kunnat höra, med oroväckande haltande logik,
            att ett reklamförbud vore bra om det hindrat människor från att
            bli alkoholister @ men eftersom vi nu, med reklamförbud, har alkoholister
            är förbudet verkningslöst och bör tas bort (sic!). Lyckligtvis
            finns det andra som resonerar annorlunda.
          </p>
          <p xml:id="i-GS7ruBCUkDtjUDuFyHPNVA">
            Låt oss först konstatera att alkoholreklam inte bara handlar
            om att fördela marknaden mellan olika produkter, utan om att skapa
            marknad, att skapa behov hos tilltänkta konsumenter. Marknaden
            är inte mättad. Vi kan följa konsumtionsökningen månad för månad,
            vilket är helt i linje med alkoholens natur. Alkoholreklamen har
            inte heller som enda syfte att sälja nya alkoholprodukter, utan
            dessutom att lansera dryckesvanor och livsstilar. (Det senare
            visar internationellt dyrköpta erfarenheter, exempelvis det statliga
            bolaget Vin&amp;Sprit:s kampanjer för att få unga polska män och amerikanska
            ungdomar att supa svenskt. En aggressiv marknadsföring som staten
            negligerat att stoppa.)
          </p>
          <p xml:id="i-JfTJQMNCCVMLrET4c6L8iW">
            Marknadsdomstolens avgörande innebär ett kraftigt avsteg från
            målsättningen att alkoholen inte ska söka upp människan. Att sprit
            inte säljs i livsmedelsaffärer är en annan viktig del av denna
            aspekt. Den senare hamnar sannolikt också snart i fokus för spritlobbyisternas
            framryckningar.
          </p>
          <p xml:id="i-YSzAeTRKUiTUxuYB2Sdemy">
            I samband med målets avgörande i lägre instans inhämtades yttrande
            från EG-domstolen där man bland annat frågade om ett nationellt
            generellt förbud mot alkoholreklam strider mot Romfördraget. Domstolen
            meddelade i mars 2001 att EG-fördraget inte utgör hinder mot ett
            sådant förbud mot kommersiella annonser för alkoholdrycker som
            det som föreskrivs i alkoholreklamlagen, om det inte visar sig
            att det finns mindre långtgående åtgärder som likväl skyddar folkhälsan.
          </p>
          <p xml:id="i-JRX9pBwMKXP2V69kZbi38n">
            Detta innebär att EG-domstolen anser att ett förbud mot alkoholreklam
            kan vara motiverat av folkhälsoskäl. Det svenska förbudet mot
            alkoholreklam fick alltså finnas för att skydda folkhälsan, men
            reglerna får inte hindra varor från andra länder att få tillträde
            till den svenska marknaden. EG-domstolen anser dock att inget
            kommit fram i målet som tyder på att folkhälsoskäl har använts
            för att diskriminera utländska producenter eller skydda svenska
            varor.
          </p>
          <p xml:id="i-FBkyhkTUZEWGBFS4MNeshm">
            Marknadsdomstolen anser att för att kunna rättfärdigas måste
            det svenska reklamförbudet stå i proportion till det mål som eftersträvas,
            att skydda folkhälsan, och menar att man prövade om förbudet uppfyller
            kraven på ändamålsenlighet, nödvändighet och proportionalitet.
          </p>
          <p xml:id="i-YXf5Xwf62efSQvmXL6SEeG">
            Domstolen konstaterar att det finns tillräckligt samband mellan
            folkhälsomålet och annonsförbudet för att reklamförbudet i och
            för sig kan bedömas vara ändamålsenligt, eftersom det kan antas
            ha betydelse för totalkonsumtionen och därmed främja folkhälsan.
            Domstolen menar dock att det för att uppnå folkhälsomålet borde
            finnas alternativ som är mindre långtgående än annonsförbudet.
            Men samtidigt pekas inte ut vad dessa åtgärder skulle vara.
          </p>
          <p xml:id="i-EcGmgJH9ptQyeWk1Jaqsko">
            Domstolens resonemang landar i att annonsförbudet är av mindre
            betydelse än de övriga styrmedel som finns till förfogande för
            att uppnå folkhälsomålet och att det därför kan ifrågasättas.
            Vad sedan gäller bedömningen av om förbudet står i proportion
            till detta mål bör enligt domstolen en prövning omfatta en fullständig
            intresseavvägning mellan förbudets fördelar för det allmänna och
            dess nackdelar för gemenskapshandeln.
          </p>
          <p xml:id="i-BdQHRNEVfBnpFJ5DQ3gsEW">
            (Intressant i sammanhanget är att förbudet mot reklam för tobak
            fortsätter att gälla, trots att tobak inte innebär de sociala
            skadeverkningar som alkoholen ger upphov till.)
          </p>
          <p xml:id="i-VUZCa8LMiJa56uJv7KkCeV">
            Man kan med fog säga att marknadsdomstolen bortser från att svensk
            alkoholpolitik inte handlar om enstaka åtgärder, utan om samverkande
            åtgärder, där förutom reklamförbud också prissättning och restriktioner
            kring tillgänglighet ingår. Varför domstolen då kan bortse från
            detta och göra sig till uttolkare av den svenska alkoholpolitiken
            förefaller ännu oklart.
          </p>
          <p xml:id="i-TzbBnJvY3Wjbw6Zgw9opah">
            Domstolens märkliga agerande väckte icke förvånansvärt reaktioner.
            Med anledning av marknadsdomstolens dom skedde en "brandkårsutryckning"
            av företrädare för alla partier, utom moderaterna, där man genom
            en ny lag förbjuder reklam för alkoholhaltiga drycker som överstiger
            en viss procentsats alkohol - närmare bestämt 15 %.
          </p>
          <p xml:id="i-B9j2tDqizkQHmAZ5WiTsgS">
            Detta var naturligtvis i sig välkommet. Samtidigt finns det anledning
            att instämma i den kritik som framkommit från olika håll @ nämligen,varför
            just 15 %? Den förklaring som stått att finna är dels att detta
            är den nivå som man tror att EG-rätten kommer att acceptera, och
            dels att det finns svenska lagar där gränsen 15 % har förekommit
            och förekommer.
          </p>
          <p xml:id="i-H7QTaGKCFy4k1Nt1ypdoBq">
            Det finns naturligtvis olika sätt att resonera kring instiftandet
            av en ny gräns för alkoholreklam. Problemet är dock att när man
            sätter en gräns vid exempelvis 15 % så blir det oerhört svårt
            att efter detta införa ytterligare begränsningar. Sådana är tyvärr
            sakernas tillstånd. Därför måste frågan ställas om varför man
            inte lade på riksdagens bord en proposition där procentsatsen
            var betydligt lägre än 15 %.
          </p>
          <p xml:id="i-8DEr5GkXbhe3jDBKibCRtA">
            Denna gräns innebär nämligen att alkoholhaltiga drycker som i
            stor utsträckning konsumeras av ungdomar inte omfattas av förbudet.
            I exempelvis USA satsar alkoholindustrin allt mer på reklam som
            vänder sig just till unga människor. En av de mest hårdlanserade
            produkterna under senare år har varit alkoläsk, som inte kommer
            omfattas av det nya svenska förbudet. Av detta följer att det
            med en gräns på 15 % blir betydligt svårare att åstadkomma en
            konsumtionsminskning bland unga. En konsumtionsminskning som är
            särskilt angelägen med tanke på att tonårsfyllorna enligt socialstyrelsens
            statistik lett till att alkoholförgiftningarna mångdubblats bland
            unga i ålder 15@19 år, särskilt flickor.
          </p>
          <p xml:id="i-3U7MZtW9o54nAuFtq29JPW">
            Enligt alkoholforskaren Håkan Leifman vid Stockholms universitet
            kommer troligen alkoholreklam att bidra till att höja den totala
            konsumtionen. Risken är särskilt stor om reklam införs i ett land
            med tilltagande förbrukning. (Sverige har en konsumtion som ökat
            med 20 % under de senaste fem åren.) Det är framför allt två grupper
            som brukar anses särskilt känsliga för alkoholreklam @ unga och
            missbrukare. I den senare gruppen medför reklamexponering ökad
            risk för återfall. Jörgen Engel, professor i farmakologi vid Göteborgs
            universitet, har beskrivit hur amerikanska forskare i USA kunnat
            se hur det i hjärnan hos en tidigare missbrukare kan skapas ett
            sug som nästan är omöjligt att kontrollera när personen får se
            bilder som hon eller han associerar till beroendet. Upprepat bruk
            av droger under lång tid förändrar hjärnans belöningssystem så
            att den påverkas mer av stimulus från omgivningen. Samtidigt blir
            impulskontrollen sämre. Jörgen Engels självklara slutsats av denna
            forskning är att alkoholreklam ska vara förbjuden.
          </p>
          <p xml:id="i-XgMsDGn62BBh8LQ4sjjEGt">
            Det finns alltså mycket som talar för att den nya alkoholreklamlagen
            i Sverige blir ännu ett i raden av vuxenvärldssvek gentemot unga
            i linje med lördagsöppna systembolag, den bristande kontrollen
            av folkölsförsäljningen och bristen på krafttag mot langning av
            legal och illegal alkohol. Därför finns det också anledning att
            förhöra sig om folkhälsoministerns planer på att begränsa alkoholkonsumtionen,
            inte minst bland ungdomar.
          </p>
          <p xml:id="i-M26UojR7NzpG5XL1WQ1MBK">
            Mot bakgrund av ovanstående vill jag fråga folkhälsoministern:
          </p>
          <p xml:id="i-EqW492xoRjtvZJ79iCsNC7">
            Vad avser statsrådet att göra för att stoppa reklam för alkoholdrycker
            också under 15 %?
          </p>
          <p xml:id="i-XW7xwBdYxtcB4NJoNHJVQM">
            Vad avser statsrådet att göra för att visa att Sverige och den
            svenska regeringen inte har övergett de alkoholpolitiska ambitionerna?
          </p>
          <p xml:id="i-9XtQ6znCMwoYS34EtasAez">
            Vad avser statsrådet att göra för att begränsa statliga Vin&amp;Sprit:s
            marknadsföring i världen?
          </p>
          <p xml:id="i-Y4KvMFzoihXWc7FsAN8QTt">
            Avser folkhälsoministern att verka för utökad kontroll av försäljning
            av folköl till minderåriga och om detta inte hjälper göra folkölsförsäljning
            tillåten endast på systembolaget?
          </p>
          <p xml:id="i-TqcrSeCwv5jUkoNd89uUdT">
            Vilka åtgärder avser ministern att vidta för att stoppa langning
            och försäljning av hembränd sprit till ungdomar?
          </p>
        </div>
      </div>
    </body>
  </text>
</TEI>
